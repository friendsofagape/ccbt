\id JHN
\c 1
\v 1 सृष्टिया ते पैहले वचन था, कने वचन परमात्मे सौगी था | कने वचन परमात्मा था |
\v 2 ऐही सृष्टिया ते पैहले परमात्मे दे सौगी था |
\v 3 सब कुच्छ तिसदे दुआरा पैदा होया कने जेह्ड़ा कुच्छ पैदा होया एै, तिस च कोई बी चीज्ज तिसदे विना पैदा नी होई |
\v 4 तिस च जिन्दगी थी कने सैह जिन्दगी माणुआं दी जोती थी |
\v 5 जोती नैहरे च चमकदी कने नैहरें तिसियो ग्रहण नी कित्ता |
\v 6 इक्क माणु परमात्मे दे पास्से ते आया जिसदा नां यूहन्ना था |
\v 7 सैह गवाही दैणा आया कि जोती दी गवाही दै, तांकि सारे तिसदे दुआरा वसुआस करन |
\v 8 सैह अप्पु तां जोती नी था, अपर तिस जोती दी गवाही दैणे तांई आया था |
\v 9 सच्ची जोती जेह्ड़ी हर इक्क माणुये जो लौ दिंदी एै, संसारे च जोती ओणे आळी थी |
\v 10 सैह संसारे च था, कने संसार तिसदे दुआरा पैदा होया, कने संसारे तिसियो नी पणछैणया |
\v 11 सैह अपणे घरें आया कने तिसदे अपणेयां तिसियो ग्रहण नी कित्ता |
\v 12 अपर जितणेयां तिसियो ग्रहण कित्ता, तिन्हीं तिन्हां जो परमात्मे दी औलाद होणे दा हक्क दित्ता, मतलब तिन्हां जो जेह्ड़े तिसदे नांये पर वसुआस रखदे हन |
\v 13 सैह ना तां खून ते, ना तां शरीरे दी इच्छा ते, ना तां माणु दी इच्छा ते अपर परमात्मे ते पैदा होये एै |
\v 14 कने वचन माणुये दे रुपे च आया ; कने अनुगरह कने सचाईया नैं पूरा भरौई नैं म्हारे बिच च डेरा कित्ता | कने अहां तिसदी देह्यी महिमा दिक्खी, जियां पिता दे इकलौते दी महिमा |
\v 15 यूहन्ने तिसदे बारे च गवाही दित्ती, कने जोरे नैं ग्लाया, “ऐह सैई एै, जिसदे बारे च मैं ग्लाया कि जेह्ड़ा मिन्जो ते बाद ओआ दा, सैह मिन्जो ते म्हान एै क्जोकि सैह मिन्जो ते पैहले था |”
\v 16 क्जोकी तिसदी परिपूर्णता च अहां सबना हासल कित्ता |  मतलब अनुगरह पर अनुगरह
\v 17 इस तांई कि व्यवस्था तां मूसा दे दुआरा दित्ती गैयी, अपर अनुगरह कने सचाई यीशु मसीह दे दुआरा पुज्जी |
\v 18 परमात्मे जो कुणी कदी नी दिखया, इकलौता पुतर जेह्ड़ा पिता दे मुड़ै (गोदी) च एै, तिन्हीं तिसियो प्रकट कित्ता |
\v 19 यहून्ने दी गवाही ऐह एै, कि जाह्लू यहूदियां यरूशलेमे ते याजकां कने लेवियां जो तिसते ऐह पूछणे तांई घल्लया, “तू कुण एै?"
\v 20 तां तिन्हीं ऐह मनी लैया कने मना नी कित्ता | अपर मनी लेया, मै मसीह नी एै |
\v 21 ताह्लू तिन्हां तिसते पूछ्या, तां भिरी ऐह कुण? क्या तू एलिय्याह एै? तिन्हीं ग्लाया, “मैं  नी एै |” “तां क्या तू सैह भविष्यवक्ता एै?” तिन्हीं जबाब दित्ता, “नी |”
\v 22 ताह्लू तिन्हां तिसते पूछ्या “भिरी तू कुण एै? तांजै अहां अपणे घल्लणे आळेयां जो जबाब दैं न | तू अपणे बारे च क्या ग्लांदा एै?”
\v 23 तिन्हीं ग्लाया, “जियां यशायाह भविष्यवक्तां ग्लाया एै : मै बणे च इक्क हक्कां पाणे आळे  दी उआज एै कि तुहां प्रभु दा रस्ता सीधा करा,
\v 24 सैह फरीसियां दे पास्से ते घल्लेयो थे,
\v 25 तिन्हां तिसते ऐह सवाल पूछ्या, “जै तू ना मसीह एै, कने न तां एलिय्याह, कने न सैह भविष्यवक्ता एै, तां भिरी बपतिस्मा क्जो दिंदा एै?”
\v 26 यूहन्ने तिन्हां जो जबाब दित्ता, मै तां पाणिये च बपतिस्मा दिंदा अपर तुहां बिच इक्क माणु खड़ूत्या एै, जिसियो तुहां नी जाणदे |
\v 27 मतलब मेरे बाद ओणे आळा एै, जिसदेयां जूत्तेयां दियां गट्ठा मैं खोलणे जोग्गा नी |”
\v 28 ऐह गल्लां यरदन दरैयाए पार बैतनिय्याह च होइयां, जित्थू यूहन्ना बपतिस्मा दिंदा था |
\v 29 दूंये दिने तिन्हीं यीशु जो अपणे अल्ल ओंदे दिक्खी नैं ग्लाया, दिक्खा ऐह परमात्मे दा मेम्ना एै जेह्ड़ा संसारे दा पापे जो अप्पु उपर लैई लैंदा एै,
\v 30 ऐह सैई एै जिसदे बारे च मैं ग्लाया था, ‘इक्क मरद मिन्जो पचां ओंदा एै जेह्ड़ा मिन्जो ते म्हान एै, क्जोकि सैह मिन्जो ते पैहले था,
\v 31 मैं तां तिसियो पणछैणदा नी था अपर इसतांई मैं पाणिये च बपतिस्मा दिंदा होया आया कि सैह इस्राएल पर प्रकट होई जाये |”
\v 32 कने यूहन्ने ऐह गवाही दित्ती, मैं आत्मां जो कबूतर दे रुप्पे च अम्बरे च लुत्थेया दिखया, कने सैह तिस पर रुकी गैया |
\v 33 मैं तां तिसियो पणछैणदा नी था, अपर जिन्हीं मिन्जो पाणिये नैं बपतिस्मा दैणे जो घल्लया, तिन्हीं मिन्जो नैं ग्लाया, ‘जिस पर तू आत्मा जो लौंदे कने रुकदे दिखगा, सैई पवित्र आत्मा नैं बपतिस्मा दैणे आळा एै |’
\v 34 कने मैं दिखया, कने गवाही दित्ती कि ऐही परमात्मे दा पुतर एै |”
\v 35 दूंये दिने भिरी यूहन्ना कने तिसदे चेलयां च दो जन खड़ूतेयो थे,
\v 36 कने तिन्हीं यीशुये जेह्ड़ा जा दा था, दिक्खी नैं ग्लाया, दिक्खा ऐह परमात्मे दा मेम्ना  एै,
\v 37 ताह्लू सैह दोयो चेले तिसदी ऐह सुणी नैं यीशु दे पचां चली पै |
\v 38 यीशुयें मुड़ी नैं तिन्हां जो अपणे पचां ओदें दिखया कने तिन्हां जो ग्लाया, “तुहां कुसदी तोपा च हन?” तिन्हां तिस नैं ग्लाया, “हे रब्बी ( मतलब हे गुरु ), तू कुत्थू रैंह्दा एै?”
\v 39 तिन्हीं तिन्हां नैं ग्लाया, चला तां दिक्खी लेगें |” ताह्लू तिन्हां जाई नैं तिसदे रैह्णे दी जगाह दिक्खी, कने तिस दिन तिस सौगी रैह्य | ऐह दसा घटेयां दे लगभग था |
\v 40 तिन्हां दुंई च, जेह्ड़ा यूहन्ना दी गल्ल सुणी नैं यीशु दे पचां चली पैया थे, इक्क शमौन पतरसे दा भाऊ अन्द्रियास था |
\v 41 तिन्हीं पैहलें अपणे सक्के भाऊ शमौने नैं मिली नैं तिसियो ग्लाया अहां जो ख्रिस्त, मतलब  मसीह मिली गैया |”
\v 42 सैह तिसियो यीशु अल्ल लैई आया | यीशुयें तिस पर नजर करी नैं ग्लाया, तू यूहन्ने दा पुतर शमौन एै | तू कैफा यानी पतरस नांये नैं जाणेया जांगा |
\v 43 दूंये दिने यीशुयें गलीले जो जाणां चाया | सैह फिलिप्पुसे नैं मिलया कने ग्लाया, मेरे पचां चली पौ |
\v 44 फिलिप्पुस, अन्द्रियासे कने पतरसे दे सैहर बैतसैदा दा निवासी था |
\v 45 फिलिप्पुस नतनएलें नैं मिलया कने तिसियो ग्लाया, “जिसदे बारे च मूसा दी व्यवस्था च कने भविष्यवक्तां ग्लाया एै, सैह अहां जो मिली गैया; सैह युसुफे दा पुतर, यीशु नासरी एै |”
\v 46 नतनएलें तिस नैं ग्लाया, “क्या कोई खरी चीज्ज बी नासरते ते निकळी सकदी एै?” फिलिप्पुसें तिस नैं ग्लाया, “चली नैं दिक्खी लै |”
\v 47 यीशुयें नतनएले जो अपणे अल्ल ओदें दिखी नैं तिसदे बारे च ग्लाया, दिक्खा ऐह सचमुच इस्राएली एै : इस च बेमानी नी एै |”
\v 48 नतनएलें तिस नैं ग्लाया, “तू मिन्जो कियां जाणदा एै?” यीशुयें तिसियो जबाब दित्ता, इसते पैहले कि फिलिप्पुसें तिज्जो सद्देया, जाह्लू तू धूड़े दे रूखे दे थलै था, ताह्लू मैं तिज्जो दिखया था |”
\v 49 नतनएलें तिस जो जबाब दित्ता, हे रब्बी तू परमात्मे दा पुतर एै; तू इस्राएल दा महाराजा एै |”
\v 50 यीशुयें तिस जो जबाब दित्ता, मैं जेह्ड़ा तिज्जो ग्लाया कि मैं तिज्जो धूड़े दे रूखे थलै दिखया, क्या तू इस तांई वसुआस करदा एै? तू इसते बी बडे बडे कम्म दिखगा |”भिरी तिस नैं ग्लाया, “मैं तुहां नैं सच सच ग्लांदा कि तुहां सुअर्गे जो खुलया, कने परमात्मे दे सुअर्गदूतां जो माणु दे पुतरे उपर लौंदे कने उपर जांदे दिखगे |”
\c 2
\v 1 भिरी त्रीये दिने गलीले दे काना च कुसकी दा व्याह था, कने यीशु दी मां बी तित्थू थी |
\v 2 यीशु कने तिसदे चेले बी तिस व्याह च सद्देयो थे |
\v 3 जाह्लू अंगूरा दा रस घटी गैया, तां यीशु दी माऊ तिसियो ग्लाया, “तिन्हां अल्ल अंगूरा दा रस नी रैह्या |
\v 4 यीशुयें तिसायो ग्लाया, “हे नारी मिन्जो तिज्जो नैं क्या कम्म? अल्ली मेरा टैम नी आया |”
\v 5 तिसदिया माऊ नौकरां नैं ग्लाया, जेह्ड़ा कुच्छ सैह तुहां नैं ग्लां सैई करनेयो |
\v 6 तित्थू यहूदियां दे शुद्ध करणे दे रुआजे मताबक पत्थरां दे छै घड़े रखेयो थे, जिन्ना च दो दो कने तीन तीन मण आई जांदा था |
\v 7 यीशुयें तिन्ना नैं ग्लाया, घड़यां च पाणी भरी दैया |” तिन्ना घड़ेयां जो मुंये तिकर भरी दित्ता |
\v 8 ताह्लू तिन्नी तिन्ना नैं ग्लाया, हुण कड्डी नैं भोज दे परधाने  अल्ल लैईया |” कने सैह लेई गै |
\v 9 जाह्लू भोज दे परधाने  सैह पाणी चक्खया, जेह्ड़ा अंगूरा दा रस बणी गैया था कने नी जाणदा था कि सैह कुत्थू ते आया एै, ( अपर नौकरां पाणी कडेया था सैह जाणदे थे, ) तां भोज दे परधाने लाड़ेयो सद्दी नैं तिसियो ग्लाया,
\v 10 हर इक्क माणु पैहलें खरिया किस्मा दा अंगूरा दा रस दिंदा एै, कने जाह्लू लोक पी नैं रज्जी जांदे हन, ताह्लू घटिया किस्मा दिंदा एै; अपर तैं खरिया किस्मा दा अंगूरा दा रस अल्ली तिकर रखी छडेया एै,
\v 11 यीशुयें गलीले दे काना च अपणा ऐह पैहला चमत्कार दस्सी नैं अपणी महिमा प्रकट कित्ती कने तिसदेयां चेलेयां तिस पर वसुआस कित्ता |
\v 12 इसदे बाद सैह कने तिसदी मां कने तिसदे भाऊ कने तिसदे चेले कफरनहूम सैहरे जो गै कने तित्थू कुच्छ दिन रैह्य |
\v 13 यहूदियां दा फसह दा तौआर नैड़े था कने यीशु यरूशलेमे जो गैया |
\v 14 तिन्हीं मंदरे च दांदा, भेडां कने कबूतरां बेचणे आळेयां कने अड़तियां जो बैठेया दिखया |
\v 15 ताह्लू तिन्हीं रस्सियां दा कोड़ा बणांई नैं, सारियां भेडां कने दांदा जो मंदरे ते कड्डी दित्ता, कने अड़तियां दे पैसे रंगाड़ी दित्ते कने तख्तेयां जो पलटी दित्ता, |
\v 16 कने कबूतर बेचणे आळेयां ग्लाया, इन्हां जो ऐत्थू ते लैईया | मेरे पिता दे घर जो वपारे दा घर मत बणां |”
\v 17 ताह्लू तिसदे चेलयां जो याद आया कि लिखया एै, तेरे घरे दी चिंता मिन्जो खाई जांगी |”
\v 18 इस पर यहूदियां तिस नैं ग्लाया, तू जेह्ड़ा ऐह करदा एै तां अहां जो कुण दैया नशाण दस्सदा एै?”
\v 19 यीशुयें तिन्हां जो जबाब दित्ता, “इस मंदरे जो ढाई दैया, कने मैं इसियो त्रीं दिनां च खरेड़ी दिंगा“
\v 20 यहूदियां ग्लाया, “इस मंदरे जो बणाणेयो छत्ताली साल लग्गेयो हन, कने क्या तू इसियो त्रीं दिनां च खरेड़ी दिंगा“
\v 21 अपर तिन्हीं अपणे शरीरे दे मंदरे दे बारे च ग्लाया था |
\v 22 जाह्लू सैह मुड़देयां ते जिंदा होई गैया तां तिसदेयां चेलेयां जो याद आया कि तिन्हीं ऐह ग्लाया था; कने तिन्हां पवित्रशास्त्र कने तिस वचन दा जेह्ड़ा यीशुयें ग्लाया था, वसुआस कित्ता |
\v 23 जाह्लू सैह यरूशलेम च फसह दे टैम तौआरे च था, तां मत्तेयां तिन्हां चमत्कारां जो जेह्ड़ा  सैह दस्सदा था दिक्खी नैं तिसदे नांये पर वसुआस कित्ता |
\v 24 अपर यीशुयें अप्पु जो तिन्हां दे भरोसे पर नी छडेया, क्जोकि सैह सबना जो जाणदा था | कने तिसियो जरूरत नी थी कि माणु दे बारे च कोई गवाही दैं, क्जोकि सैह अप्पु ई जाणदा था कि माणु दे मने च क्या एै?”
\c 3
\v 1 फरीसियां च नीकुदेमुस नांये दा इक्क माणु था, जेह्ड़ा यहूदियां दा सरदार था |
\v 2 तिन्हीं राती यीशु अल्ल आई नैं तिसियो ग्लाया, “हे रब्बी, अहां जाणदे हन कि तू परमात्मे दे पास्से ते गुरु होई नैं आया एै क्जोकि कोई इन्हां चमत्कारां जो जेह्ड़ा तू दस्सदा एै, जै परमात्मा तिसदे सौगी नी होये तां नी दस्सी सकदा |”
\v 3 यीशुयें तिस जो जबाब दित्ता, “मैं तिज्जो नैं सच सच ग्लांदा, जै कोई नौये सिरे ते नी जम्में तां परमात्मे दा राज्ज दिक्खी नी सकदा |”
\v 4 निकुदेमुसे तिसियो ग्लाया, माणु जाह्लू जबरा होई गैया, तां कियां जन्म लैई सकदा? क्या सैह अपणी माऊ दे पेट च दुई बरी अंदर जाई नैं जन्म लैई सकदा एै |
\v 5 यीशुयें जबाब दित्ता, मैं तिज्जो नैं सच सच ग्लांदा, जाह्लू तिकर कोई माणु पाणिये ते कने आत्मा ते नी जम्में तां सैह परमात्मे दे राज्ज च प्रवेश नी करी सकदा |
\v 6 क्जोकि जेह्ड़ा शरीर ते जन्मा एै, सैह शरीर एै, कने जेह्ड़ा आत्मा ते जम्या एै, सैह आत्मा एै |
\v 7 हैराण मत होयें कि मैं तिज्जो नैं ग्लाया, तिज्जो तांई नौये सिरे ते जन्म लैणा जरूरी एै |’
\v 8 हौआ जित्थू चाहंदी एै तित्थू चलदी एै कने तू तिसदिया उआजा सुणदा एै, अपर नी जाणदा कि सैह कतांह ते ओंदी एै कने कुत्थियो जांदी एै? जेह्ड़ा कोई आत्मा ते जम्या एै सैह ऐदेया ई एै |”
\v 9 निकुदेमुसें तिसियो जबाब दित्ता, ऐह गल्लां कियां होई सकदियां हन |
\v 10 ऐह सुणी नैं यीशुयें तिसियो ग्लाया, तू इस्राएलियां दा गुरु होई नैं बी क्या इन्हां गल्लां जो नी समझदा?
\v 11 मैं तिज्जो नैं सच सच ग्लांदा कि अहां जेह्ड़ा जाणदे हन सैह ग्लांदे हन कने जिसियो अहां  दिखया एै तिसदी गवाही दिदें हन, कने तुहां म्हारी गवाही ग्रहण नी करदे |
\v 12 जाह्लू मैं तुहां नैं धरतिया दियां गल्लां ग्लाईयां कने तुहां वसुआस नी करदे, तां जै मैं तुहां नैं सुअर्गे दियां गल्लां ग्लां तां भिरी कियां वसुआस करगे?
\v 13 कोई सुअर्गे पर नी चढ़या, सिर्फ सैई जेह्ड़ा सुअर्गे ते लुत्थेया, मतलब माणु दा पुतर जेह्ड़ा सुअर्गे च एै |
\v 14 कने जिसा रीतिया ते मूसें बणे च सरपे जो उचिया जगाह पर चढ़ाया, तिसा रीतिया ते जरूरी एै, कि माणुये दा पुतर बी उचिया जगाह पर चढ़ाया जाये |
\v 15 तांकि जेह्ड़ा कोई तिस पर वसुआस करगा सैह सदा दी जिन्दगी पांगा |
\v 16 क्जोकि परमात्में संसारे नैं इतना प्यार रखया कि तिन्हीं अपणा इकलौता पुतर दैई दित्ता तांकि जेह्ड़ा कोई तिस पर वसुआस करगा सैह नाश नी होंगा पर सदा दी जिन्दगी पांगा |
\v 17 परमात्में अपणे पुतरे जो संसारे च इसतांई नी घल्लया कि संसारे पर सज्जा दा हुक्म दैं, अपर इसतांई कि संसार तिसदे दुआरा उद्धार पां |
\v 18 जेह्ड़ा तिस पर वसुआस करदा एै, तिस पर सज्जा दा हुक्म नी होंदां, अपर जेह्ड़ा तिस पर वसुआस नी करदा, सैह अपराधी बणी चुकया; इसतांई कि तिन्नी परमात्मे दे इकलौते पुतरे दे नांये पर वसुआस नी कित्ता |
\v 19 कने सज्जा दे हुक्मे दी बजाह एै कि जोती संसारे च आई एै कने माणुआं नैहरे जो जोतिया ते जादा प्यारा जाणया क्जोकि तिन्हां दे कम्म बुरे थे |
\v 20 क्जोकि जेह्ड़ा कोई बुराई करदा एै, सैह जोतिया नैं बैर रखदा एै, कने जोतिया बक्खे नी ओंदा, इयां नी होयें कि तिसदे कम्मा पर दोस लगाया जाये |
\v 21 अपर जेह्ड़ा सच पर चलदा एै, सैह जोतिया बक्खे ओंदा एै, तांकि तिसदे कम्म सामणे ओंन कि सैह परमात्मे दे पास्से ते कित्यो गैयो हन |
\v 22 इसदे बाद यीशु कने तिसदे चेले यहूदिया देशे च आये; कने सैह तित्थू तिन्हां सौगी रैह्यी नैं  बपतिस्मा दैणा लग्गा |
\v 23 यूहन्ना बी शालेम दे बक्खे ऐनोन च बपतिस्मा दिंदा था, क्जोकि तित्थू मत्ता पाणी था, कने लोक आई नैं बपतिस्मा लेंदे थे |
\v 24 यूहन्ना तिस बग्ते तिकर जेला च नी पाया था |
\v 25 तित्थू यूहन्ना दे चेलयां दा कुसकी यहूदिये सौगी शुद्धि दे बारे च सुआल जबाब होया |
\v 26 कने तिन्हां यूहन्ने अल्ल आई नैं तिसियो ग्लाया, हे रब्बी, जेह्ड़ा माणु यदरन दरैयाए पार तिज्जो सौगी था, कने जिसदी तैं गवाही दित्ती, दिक्खा, सैह बपतिस्मा दिंदा एै, कने सारे तिस अल्ल ओआ दे हन |”
\v 27 यूहन्ने जबाब दित्ता, जाह्लू तिकर माणुये जो सुअर्गे ते नी दित्ता जाये, ताह्लू तिकर सैह कुच्छ नी पाई सकदा |
\v 28 तुहां तां अप्पु ई मेरे गवाह हन कि मैं ग्लाया, मैं मसीह नी, अपर तिसदे गां घल्लया |
\v 29 जिसदी लाड़ी एै, सैई लाड़ा एै, अपर लाड़े दा साथी जेह्ड़ा खड़ूतेया तिसदी सुणदा एै, लाड़े दिया उआजा ते बड़ा  खुश होंदा एै” हुण मेरी ऐह  खुशी पूरी होई एै |
\v 30 जरूरी एै कि सैह बढ़े कने मैं घटें |
\v 31 जेह्ड़ा उपरे ते ओंदा एै, सैह सबते म्हान एै, जेह्ड़ा धरतिया ते ओंदा एै सैह धरतिया दा एै, कने धरतिया दियां गल्लां गलांदा एै : जेह्ड़ा सुअर्गे ते ओंदा एै, सैह सबना ते उपर एै |
\v 32 जेह्ड़ा कुच्छ तिन्हीं दिखया कने सुणया एै, तिसदी गवाही दिंदा एै; कने कोई तिसदी गवाही ग्रहण नी करदा |
\v 33 जिन्हीं तिसदी गवाही ग्रहण करी लैई तिन्हीं इसा गल्ला पर छाप लगाई दित्ती कि परमात्मा सच्चा एै |
\v 34 क्जोकि जिसियो परमात्मे घल्लया एै, सैह परमात्मे दियां गल्लां ग्लांदा एै, क्जोकि सैह आत्मा नापी नापी नैं नी दिंदा |
\v 35 पिता पुतरे नैं प्यार रखदा एै, कने तिन्हीं सारियां चीज्जां तिसदे हत्थ च दैई दित्ती | जेह्ड़ा पुतरे पर वसुआस करदा एै, सदा दी जिन्दगी तिसदी एै; अपर जेह्ड़ा पुतरे दी नी मनदा, सैह जिन्दगी जो नी दिखगा, अपर परमात्मे दा गुस्सा तिस पर रैंह्दा एै |”
\c 4
\v 1 भिरी जाह्लू प्रभु जो पता लग्गा कि फिरीसियां सुणया एै कि यीशु यूहन्ना ते जादा चेले बणादा कने तिन्ना जो बपतिस्मा दिंदा एै –
\v 2 हलांकि यीशु अप्पु नी अपर तिसदे चेले बपतिस्मा दिंदे थे |
\v 3 ताह्लू सैह यहूदिया जो छड्डी नैं भिरी गलीले जो चलया |
\v 4 कने तिस जो सामरिया च होई नैं जाणा जरूरी था |
\v 5 इसतांई सैह सूखार नांये दे सामरिया दे इक्की सैहरे तिकर आया, जेह्ड़ा तिसा जमीना अल्ल एै जिसियो याकूबे अपणे पुतर यूसुफे जो दित्या था |
\v 6 कने याकूबे दा खूअ बी तित्थू था | तां यीशु रस्ते च थकी नैं तिस खूये पर इंया ई बैई गैया | ऐह गल्ल छै घटें दे लगभग होई |
\v 7 इतणे च इक्क सामरी जणास पाणी भरणा आई | यीशुयें तिसायो ग्लाया, मिन्जो पाणी पिया |”
\v 8 क्जोकि तिससदे चेले तां सैहरे च खाणा मूले लैणा गैयो थे |
\v 9 तिसा सामरी जणासा तिसियो ग्लाया, तू यहूदी सामरी जाणासा ते पाणी क्जो मंगा दा एै?” (क्जोकि यहूदी सामरियां दे सौगी कुसी तरांह दा बर्ताव नी रखदे | )
\v 10 यीशुयें जबाब दित्ता, यजै तू परमात्मे दे वरदाने जो जाणदी कने ऐह बी जाणदी कि सैह कुण एै जेह्ड़ा तिज्जो ग्लांदा एै, ‘मिन्जो पाणी पिया,’ तां तू तिसते मंगदी, कने सैह तिज्जो जिन्दगी दा पाणी दिंदा |”
\v 11 जणासा तिसियो ग्लाया, हे प्रभु तिज्जो अल्ल पाणी भरणे जो तां कुच्छ एै बी नी, कने खूअ डुग्गा एै, तां सैह जीवने दा पाणी तिज्जो अल्ल कतांह ते आया?
\v 12 क्या तू म्हारे बुड़े याकूबे ते बडा एै, जिन्हीं हांजो ऐह खूअ दित्या; कने अप्पु ई अपणी औलाद, कने अपणे डंगरा सौगी इसते पित्या?”
\v 13 यीशुयें तिसा जो जबाब दित्ता, जेह्ड़ा कोई ऐह पाणी पींगा सैह भिरी प्यासा होंगा,
\v 14 अपर जेह्ड़ा कोई तिस पाणियें च पिंगा जेह्ड़ा मैं तिसियो दिंगा | सैह भिरी सदा काल तिकर  प्यासा नी होंगा; अपर जेह्ड़ा पाणी मैं तिसियो दिंगा, तिस च इक्क पाणिये दा खुअ बणी जांगा जेह्ड़ा सदा दी जिन्दगी तांई निकळदा रैंह्गा |”
\v 15 जणासा तिसियो ग्लाया हे प्रभु सैह पाणी मिन्जो दे तांजै मैं प्यासी ना होयें कने ना पाणी भरणे जो इतणी दूर ओयें |
\v 16 यीशुयें तिसायो ग्लाया, जा अपणे लाड़े जो ऐत्थियो सदी लैयो |”
\v 17 जाणासा जबाब दित्ता, मैं बगैर लाड़ें एै | यीशुयें ग्लाया तू ठीक ग्लांदी एै, मैं बगैर लाड़े एै |
\v 18 क्जोकि तू पंज लाड़े करी चुकियो एै, कने जिस अल्ल तू हुण एै सैह बी तेरा लाड़ा नी | ऐह तैं सच ग्लाया |”
\v 19 जाणासा तिसियो ग्लाया, हे प्रभु मिन्जो लगदा एै कि तू भविष्यवक्ता एै |
\v 20 म्हारे पितरां इसी प्हाड़े पर आराधना कित्ती, कने तुहां ग्लांदे हन कि सैह जगाह जित्थू आराधना करणा चाइदी यरूशलेमे च एै |
\v 21 यीशुयें तिसायो ग्लाया, हे नारी मेरी गल्ला दा वसुआस कर कि सैह बग्त ओआ दा एै कि तुहां ना तां इस प्हाड़े पर पिता दी आराधना करगे ना यरूशलेमे च |
\v 22 तुहां जिसियो नी जाणदे, तिसदी आराधना करदे हन; कने अहां जिसियो जाणदे हन तिसदी आराधना करदे हन; क्जोकि उद्धार यहूदियां दे बिचे ते एै |
\v 23 अपर बग्त ओआ दा एै, कने हुण बी एै, जिस च सच्चे भक्त पिता दी आराधना आत्मां कने सचाईया नैं करगे, क्जोकि पिता अपणे तांई एदेयो ई आराधकां जो तोपदा एै |
\v 24 परमात्मा आत्मा एै, कने जरूरी एै कि तिसदी आराधना करणे आळे आत्मां कने सचाईया नैं आराधना करन |”
\v 25 जणासा तिसियो ग्लाया, मैं जाणदी कि मसीह जेह्ड़ा ख्रिस्त नाये ते जाणया जांदा एै, ओणे आळा एै; जाह्लू सैह ओंगा, तां अहां जो सारियां गल्लां दस्सी दिंगा |”
\v 26 यीशुयें तिसा नैं ग्लाया, मैं जेह्ड़ा  तिज्जो ग्ला दा सैई एै |”
\v 27 इतणे च तिसदे चेले आई गै, कने हैराण होणा लग्गे कि सैह जणासा नैं गल्लां करा दा एै, तमी कुणी नी पूछ्या, “तू क्या चाहंदा एै?” या “कुस तांई तिसा नैं गल्लां करदा एै?”
\v 28 ताह्लू जणासा अपणे घड़े छड्डी नैं सैहरे च चली गैयी, कने लोकां ने ग्लाणा लग्गी,
\v 29 ओआ, इक्की माणुये जो दिक्खा, जिन्हीं सारा कुच्छ जेह्ड़ा मैं कित्या मिन्जो दस्सी दित्ता | कुत्की ऐही तां मसीह नी एै?”
\v 30 ताह्लू सैह सैहरे ते निकळी नैं तिस अल्ल ओणा लग्गे |
\v 31 इस बीच तिसदे चेलयां यीशुये नैं ऐह विणती कित्ती, हे रब्बी कुच्छ खाई लै |”
\v 32 अपर तिन्हीं तिन्हां नैं ग्लाया, “मिन्जो अल्ल खाणे तांई देह्या खाणा एै जिसियो तुहां नी जाणदे |”
\v 33 ताह्लू चेलयां अप्पु च ग्लाया, “क्या कोई तिस तांई कुच्छ खाणे जो लैई आया एै?”
\v 34 यीशुयें तिन्हां नैं ग्लाया, “मेरा खाणा ऐह एै कि अपणे घल्लणे आळे दी इच्छा दे मताबक चलें कने तिसदा कम्म पूरा करें |
\v 35 क्या तुहां नी ग्लांदे, कटाईया होणे जो अल्ली बी चौर मीहने पैयो हन?’ दिक्खा, मैं तुहां नैं ग्लांदा, अपणी अंखा चुकी नैं खेतां पर नजर कर कि सैह बडणे तांई पकी चुकेयो हन |
\v 36 बडणे आळा दिहाड़ी पांदा कने सदा दी जिन्दगिया तांई फल बटीणदा एै, तांजै बाणेआळा कने बडणे आळा दोयो मिली नैं आनंद करन |
\v 37 क्जोकि ऐत्थू ऐह कहावत ठीक बैंदी एै : ‘बाणेआळा होर एै कने बडणे आळा होर |’
\v 38 मैं तुहां जो सैह खेत बडणे तांई घल्लया जिस च तुहां मेहनत नी कित्ती : दूयां मेहनत कित्ती कने तुहां तिन्हां दिया मेहनता दे फळे च भागी होये |”
\v 39 तिस सैहरे दे मत्तेयां सामरियां तिसा जणासा दे ग्लाणे नैं यीशु पर वसुआस कित्ता, क्जोकि तिन्नै ऐह गवाही दितियो थी : तिन्हीं सारा कुच्छ जेह्ड़ा मैं कित्या एै, मिन्जो दस्सी दित्ता |’
\v 40 इसतांई जाह्लू ऐह सामरी तिस अल्ल आये, तां तिस नैं विणती करणा लग्गे कि म्हारे ऐत्थू रैह्य | कने सैह तित्थू दो दिन तिकर रैह्या |
\v 41 तिसदे वचने दिया बजाह ते होर मत्तेयां लोकां वसुआस कित्ता |
\v 42 कने तिसा जणासा नैं ग्लाया, हुण अहां तेरे ग्लाणे पर ई वसुआस नी करदे; क्जोकि अहां अप्पु ई सुणी लैया, कने जाणदे हन कि ऐई सचमुच च संसारे दा उद्धार करणे आळा एै |”
\v 43 भिरी तिन्हां दूंई दिना बाद सैह तित्थू ते निकळी नैं गलीलेयो गैया |
\v 44 क्जोकि यीशुयें  अप्पु ई गवाही दित्ती कि भविष्यवक्ता अपणे देशे च आदर नी पांदा |
\v 45 ताह्लू सैह भिरी गलीले दे काना च आया जित्थू तिन्हीं पाणिये जो अंगूरा दारस बणाया था | तित्थू राजे दा इक्क मुलाजम था जिसदा जागत कफरनहूम सैहरे च बमार था |
\v 46 ताह्लू सैह भिरी गलीले दे काना च आया जित्थू तिन्नी पाणिये जो अंगूरा दारस बणाया था | तित्थू राजे दा इक्क मुलाजम था जिसदा पुतर कफरनहूम सैहरे च बमार था |
\v 47 सैह ऐह सुणी नैं कि यीशु यहूदिया ते गलीले च आई गैया, तिस अल्ल गैया कने तिस नैं विणती करणा लग्गा कि चली नैं मेरे पुतरे जो ठीक करी दे : क्जोकि सैह मरणे आळा था |
\v 48 यीशुयें तिस नैं ग्लाया, जाह्लू तिकर तुहां चमत्कार कने अदभुत कम्म नी दिखगे ताह्लू तिकर कदी बी वसुआस नी करगे |”
\v 49 राजें दे मुलाजमें तिस नैं ग्लाया, हे प्रभु मेरे जागते दी मौत होणे ते पैहलें चल,
\v 50 यीशुयें तिसियो ग्लाया जा तेरा पुतर जिंदा एै |” तिस माणुयें यीशु दी ग्लाईया गल्ला पर वसुआस कित्ता कने चली गैया |
\v 51 सैह रस्ते च ई था कि तिसदे नौकर तिस नैं आई मिले कने ग्लाणा लग्गे, तेरा जागत जिंदा एै |”
\v 52 तिन्हीं तिन्हां ते पूछ्या, कुस टैम सैह ठीक होणा लग्गा?” तिन्हां तिस नैं ग्लाया, कल सातमे घंटे च तिसदा बुखार उतरी गैया |”
\v 53 ताहलू पिता जाणी गैया कि ऐह तिसी टैम होया जिस बग्तें यीशुयें तिस नैं ग्लाया, तेरा जागत जिंदा एै,” कने तिन्हीं कने तिसदे सारे परिवारें वसुआस कित्ता |
\c 5
\v 1 इना गल्लां दे बाद यहूदियां दा इक्क तौआर होया, कने यीशु यरूशलेमे जो गैया |
\v 2 यरूशलेमे च भेड़ फाटके दे बक्खे इक्क तळाह एै जेह्ड़ा इब्रानी भासा च बैतहसदा नाये ते जाणयां जादा एै; तिसदे पंज बरांडे हन |
\v 3 इन्हां  च मत्ते बमार, अन्ने, लंगड़े कने सूक्खे अंगा आळे [ पाणिये हिलने दी आशा च ] पैयो रैंह्दे थे |
\v 4 [ क्जोकि खास बग्ते पर परमात्मे दे सुअर्गदूत तळाये च लौई नैं पाणिये जो लांदे थे | पाणियें लांदे ई जेह्ड़ा कोई पैहले लौंदा सैह ठीक होई जांदा था चाहे तिसदी कोई बमारी कजो ना होयें |]
\v 5 तित्थू इक्क माणु था, जेह्ड़ा ठती सालां ते बमारिया च पैया था |
\v 6 यीशुयें तिसियो पैयो दिक्खी नैं कने ऐह जाणी नैं कि सैह मत्तेयां दिना ते इसा हालता च पैया एै, तिसते पूछ्या. क्या तू ठीक होणा चाहंदा एै |
\v 7 तिस बमारें तिसियो जबाब दित्ता, हे प्रभु मिन्जो अल्ल कोई माणु नी कि जाह्लू पाणी हलाया  जांदा, तां मिन्जो तळाये च लौआये; अपर मिन्जो पुज्जदे पुज्जदे दूया मिन्जो ते पैहले लौई जांदा एै |”
\v 8 यीशुयें तिस नैं ग्लाया, उठ अपणे मंजोलूये चुक, कने चल फिर |” ”
\v 9 सैह माणु तालु ई ठीक होई गैया, कने अपणे मंजोलूये चुकी नैं चलणा फिरणा लग्गी पैया |
\v 10 सैह सब्त दा दिन था | इसतांई यहूदी तिस नैं जेह्ड़ा ठीक होया था | ग्लाणा लग्गा, “अज्ज तां सब्त दा दिन एै, तिज्जो मंजोलू चुकणा ठीक नी |
\v 11 तिन्हीं तिन्हां जो जबाब दित्ता, जिन्हीं मिन्जो ठीक कित्ता, तिन्हीं मिन्जो ग्लाया, अपणे मंजोलूये चुक, कने चल फिर |”
\v 12 तिन्हां तिस ते पूछ्या, सैह कुण माणु एै जिन्हीं तिज्जो ग्लाया, मंजोलूये चुक कने चल फिर |”
\v 13 अपर जेह्ड़ा ठीक होई गैया था सैह नी जाणदा था कि सैह कुण एै क्जोकि तिसा जगाह च भीड़ होणे दिया बजाह ते यीशु तित्थू ते हटी गैया था |
\v 14 इन्हां गल्लां दे बाद सैह यीशु जो मंदरे च मिलया | यीशुयें तिस नैं ग्लाया, दिक्ख तू ठीक होई गैया एै : भिरी ते पाप मत करणां इयां ना होयें कि इसते कोई बड़ी भारी मुसीबत तिज्जो पर आई पौयें |”
\v 15 तिस माणुयें जाई नैं यहूदियां नैं ग्लाई दित्ता कि जिन्हीं मिन्जो ठीक कित्या सैह यीशु एै |
\v 16 इसा बजाह ते यहूदी यीशु जो सताणा लग्गे, क्जोकि सैह देह्य कम्म सब्त दे दिनें च करदा था |
\v 17 इस गल्ला पर यीशुयें तिन्हां नैं ग्लाया, मेरा पिता अल्ली तिकर कम्म करदा एै, कने मैं बी कम्म करदा |
\v 18 इस गल्ला दिया बजाह ते यहूदी होर बी जादा तिसियो मारने दी कोशस करणा लग्गे, क्जोकि सैह ना केवल सब्त दे दिन दी कानूने जो तोड़दा, अपर परमात्मे जो अपणा पिता ग्लाई नैं अप्पु जो परमात्मे बराबर ठेहराया था |
\v 19 इस पर यीशुयें तिन्हां नैं ग्लाया, मैं तुहां नैं सच सच ग्लांदा, पुतर अप्पु ते कुच्छ नी करी सकदा, केवल सैह जेह्ड़ा पिता जो करदे दिखदा एै | क्जोकि जिन्ना जिन्ना कम्मा जो सैह करदा एै तिन्ना जो पुतर बी तिसा रितिया नैं करदा एै |
\v 20 क्जोकि पिता पुतरे नैं प्यार रखदा एै कने जेह्ड़ा जेह्ड़ा कम्म सैह अप्पु करदा एै, सैह सबना तिसियो दसदा एै; कने सैह इन्हां ते बी बडे कम्म तिसियो दसगा, तांकि तुहां हैरान होन |
\v 21 जियां पिता मरेयां जो ठुआलदा कने जिंदा करदा एै, तियां ई पुतर बी तिन्हां जो चाहंदा एै जिन्हां जो जिंदा करदा एै |
\v 22 पिता कुसी दा न्याय नी करदा, अपर न्याय करणे दा सारा कम्म पुतरे जो सौंपी दित्ता एै |
\v 23 कि सारे लोक जियां पिता दा आदर करदे हन तियां ई पुतरे दा बी आदर करन | जेह्ड़ा पुतरे दा आदर नी करदा, सैह पिता दा जिन्हीं तिसियो घल्लया एै, आदर नी करदा |
\v 24 मैं तिज्जो नैं सच सच ग्लांदा, जेह्ड़ा मेरा वचन सुणी नैं  मेरे घल्लणे आळे पर वसुआस करदा एै, सदा दी जिन्दगी तिसदी एै; कने तिस पर सज्जा दा हुक्म नी होंदा, अपर सैह मौता ते पार होई नैं जिन्दगिया च प्रवेश करी चुकया एै |
\v 25 मैं तिज्जो नैं सच सच ग्लांदा, सैह बग्त ओआ दा एै, कने हुण एै, जिस च मुड़दे परमात्मे दे पुतरे दी उआज सुणगे, कने जेह्ड़े सुणगे सैह जीगें |
\v 26 क्जोकि जिसा रीतिया नैं पिता अप्पु च जिन्दगी रखदा एै, तिसा रीतिया नैं तिन्हीं पुतरे जो बी ऐह हक्क दित्ता एै कि अप्पु च जिन्दगी रखें |
\v 27 जै तिसियो न्याय करणे दा बी हक्क दित्या एै, इसतांई कि सैह माणुये दा पुतर एै |
\v 28 इसते हैरान मत ओआ; क्जोकि सैह बग्त ओआ दा एै कि जितणे कब्रा च हन सैह तिसदी उआज सुणी नैं निकळी ओंगें |
\v 29 जिन्हां भलाई कित्तियो एै सैह दुवारा जिन्दगी जीणे तांई जिंदे होंगे, कने जिन्हां बुराई कित्ती एै सैह सज्जा दी जिन्दगी जीणे तांई जिंदे होंगे |
\v 30 मैं अप्पु ते कुच्छ नी करी सकदा; जियां सुणदा, तियां ई न्याय करदा; कने मेरा न्याय सच्चा एै, क्जोकि मैं अपणी इच्छा नी अपर अपणे घल्लणे आळे दी इच्छा चाहंदा |
\v 31 जै मैं अप्पु ई अपणी ई गवाही दें तां मेरी गवाही सच्ची नी |
\v 32 इक्क होर एै जेह्ड़ा मेरी गवाही दिंदा एै, कने मैं जाणदा कि जेह्ड़ा मेरी गवाही सैह दिंदा एै, सैह सच्ची एै |
\v 33 तुहां यूहन्ना ते पछाया कने तिन्हीं सचाई दी गवाही दित्ती एै |
\v 34 अपर मैं अपणे बारे च माणु दी गवाही नी चाहंदा तमी मैं ऐह गल्लां इसतांई ग्लांदा कि तुहां जो उद्धार मिले |
\v 35 सैह तां बळदा कने चमकदा होया दिय्या था, कने तुहां जो कुछ देर तिकर तिसदी जोतिया च मग्न होणा खरा लग्गा |
\v 36 अपर मिन्जो अल्ल जेह्ड़ी गवाही एै सैह यूहन्ना दी गवाहिया ते बडी एै; क्जोकि जेह्ड़ा कम्म पिता नैं मिन्जो पूरा करणे जो दित्या एै मतलब ऐही कम्म जेह्ड़ा मैं करदा एै, सैह मेरे गवाह हन कि पितें मिन्जो घल्लया मिन्जो |
\v 37 कने पिता जिन्हीं मिन्जो घल्लया एै, तिन्हीं मेरी गवाही दित्ती एै | तुहां ना कदी तिसदी उआज सुणी, कने ना तिसदा रूप दिखया |
\v 38 कने तिसदेयां वचना जो मने च बसणा नी दिंदे, क्जोकि जिसियो तिन्हीं घल्लया तुहां तिसदा वसुआस नी करदे |
\v 39 तुहां पवित्र शास्त्र च तोपदे हन क्जोकि समझदे हन कि तिस च सदा दी जिन्दगी तुहां जो मिलदी एै; कने ऐह सैई एै जेह्ड़ा मेरी गवाही दिंदा एै |
\v 40 भिरी बी तुहां जिन्दगी पाणे तांई मिन्जो अल्ल औणा नी चाहंदे |
\v 41 मैं माणुआं ते आदर नी चाहंदा |
\v 42 अपर मैं तुहां जो जाणदा कि तुहां च परमात्मे दा प्यार नी |
\v 43 मैं अपणे पिता दे नांये ते आया, कने तुहां मिन्जो ग्रहण नी करदे; जै होर कोई अपणे नाये ते ओंये, तां तिसियो ग्रहण करी लैंगे |
\v 44 तुहां जेह्ड़ा इक्की दूये ते आदर चाहंदे हन कने सैह आदर जेह्ड़ा सिर्फ परमात्मे दे पास्से ते एै, नी चाहंदे, कियां वसुआस करी सकदे हन |
\v 45 ऐह मत समझा कि मैं पिता दे सामणे तुहां पर दोस लगांगा; तुहां पर दोस लगाणे आळा तां मूसा एै जिस पर तुहां नैं भरोसा रखेया एै |
\v 46 क्जोकि जै तुहां मूसा दा वसुआस करदे, तां मेरा बी वसुआस करदे, इसतांई कि तिन्नी मेरे बारे च लिखया एै | अपर तुहां तिसदियां लिक्खियां गल्लां पर वसुआस नी करदे, तां मेरियां गल्लां पर कियां वसुआस करगे?”
\c 6
\v 1 इन्हां गल्लां दे बाद यीशु गलीले दिया झील मतलब तिबिरियास दिया झीला दे पार गैया |
\v 2 कने इक्क बड़ी भीड़ तिसदे पचां चली पैयी क्जोकि जेह्ड़ा चमत्कार सैह बमारां पर दस्सदा था सैह तिन्हां जो दिखदे थे |
\v 3 ताह्लू यीशु प्हाड़े पर गौई नैं अपणे चेलयां दे सौगी तित्थू बैई गैया |
\v 4 यहूदियां दे फसह दा तौआर नैड़े था |
\v 5 जाह्लू यीशुयें अपणी अखां चुकी नैं इक्क बडिया भीड़ा जो अपणे अल्ल ओदें दिखया, तां फिलिप्पुसें ग्लाया, अहां इन्हां जो खाणे तांई कतांह ते रोटी खरीदी नैं लैयोन?”
\v 6 तिन्हीं ऐह गल्ल तिसियो परखणे तांई ग्लाई, क्जोकि सैह अप्पु जाणदा था कि सैह क्या करगा |
\v 7 फिलिप्पुसें तिस जो जबाब दित्ता, दूं हजारां दियां रोटियां बी तिन्हां तांई पूरियां नी होगियां कि तिन्हां च हर इक्की जो थोड़ी थोड़ी मिली जां |”
\v 8 तिसदे चेलयां च शमौन पतरसे दे भाऊयें अन्द्रियासें तिस नैं ग्लाया,
\v 9 ऐत्थू इक्क मूंडा एै जिस अल्ल जौआं दियां पंज रोटियां कने दो मछियां हन; अपर इतणे लोकां तांई सैह क्या हन?”
\v 10 यीशुयें ग्लाया, लोकां बैठाली दैया तिसा जगाह बड़ा घाह था; ताह्लू लोक जिन्हां च मरदां दी गिणती करीब पंज हजार दी थी, बैई गै |
\v 11 ताह्लू यीशुयें रोटियां लैईयां, कने धन्यवाद करी नैं बैठणे आळेयां जो बंडी दित्तियां; कने तियां ई मछियां च जितणियां सैह चाहंदे थे बंडी दित्तियां |
\v 12 जाह्लू सैह खाई नैं रज्जी गै तां तिन्हीं अपणे चेलयां नैं ग्लाया, बचेयो टुकड़ेयां बटौली लैया तांकि कुच्छ बी सटया नी जाये |
\v 13 तिन्हां बटौलया कने जौआं दियां पंज रोटियां दे टुकड़ेयां नैं जेह्ड़े खाणे आळेयां ते बचेयो थे, बारा टोकरु भरे |
\v 14 जाह्लू जेह्ड़ा कम्म तिन्हीं करी नैं दसया तिसियो सैह लोक दिक्खी नैं ग्लाणा लग्गे, सैह भाविष्यवक्ता जेह्ड़ा संसारे च ओणे आळा था पक्का सैई एै |
\v 15 यीशु ऐह जाणी नैं कि सैह मिन्जो राजा बनाणे तांई पकड़ुआणा चाहंदे हन, भिरी प्हाड़े पर किल्ला चली गैया |
\v 16 जाह्लू संज होई, तां तिसदे चेले झीला कंडे गै |
\v 17 कने किस्तिया पर चढ़ी नैं झीला दे पार कफरनहूम सैहरे जो जाणा लग्गे | तिस बग्त नैहरा होई गैया था, कने यीशु अल्ली तिकर तिन्हां अल्ल नी आया था |
\v 18 तूफाने दिया बजाह ते झीला च लेहरां उठणा लगियां |
\v 19 जाह्लू सैह किस्तिया चलाई नैं लगभग तीन चार मील गां निकळी गै तां तिन्हां यीशु जो झीला पर चलदे कने किस्तिया नैड़ें ओदें दिखया कने डरी गै |
\v 20 अपर तिन्हीं तिन्हां नैं ग्लाया, मैं एै डरा मत |
\v 21 सैह तिसियो किस्तिया पर चढ़ाणे तांई त्यार होये कने चटपट सैह किस्ती तिसा जगाह पर जाई पुज्जी जित्थू सैह जा दे थे |
\v 22 दूयें दिने तिसा भीड़ा, जेह्ड़ी झीला दे पार खड़ूतियो थी, ऐह दिखया कि ऐत्थू इक्की जो छड्डी होर कोई किस्ती नी थी; कने यीशु अपणे चेलयां सौगी तिसा किस्तिया पर नी चढ़या था, अपर सिर्फ तिसदे चेले ई गैयो थे |
\v 23 ताह्लू होर किस्तियां तिबिरियास ते तिसा जगाह दे नैड़े आईयां, जित्थू तिन्हां प्रभु दे धन्यावाद करणे दे बाद रोटी खादी थी |
\v 24 इसतांई जाह्लू भीड़ा दिखया कि ऐत्थू ना यीशु एै कने ना तिसदे चेले, तां सैह बी किस्तियां पर चढ़ी नैं यीशु जो तोपदे होये कफरनहूम सैहरे च पुज्जे |
\v 25 झीला दे पार जाह्लू सैह तिस नैं मिले तां ग्लाया, हे रब्बी तू ऐत्थू काह्लू आया?”
\v 26 यीशुयें तिन्हां जो जबाब दित्ता, मैं तुहां नैं सच सच ग्लांदा एै, तुहां मिन्जो इस तांई नी तोपदे हन कि तुहां चमत्कार दिक्खे, अपर इस गल्ला तांई कि तुहां रोटियां खाई नैं रज्जी गैयो |
\v 27 नाशवान खाणे तांई मेहनत मत करा, अपर उस खाणे तांई जेह्ड़ा सदा दी जिन्दगिया तिकर  पुज्जदा एै, जिसियो माणु दा पुतर तुहां जो दिंगा; क्जोकि पिता मतलब परमात्मे तिसी पर छाप लगाईयो एै |”
\v 28 तिन्हां तिस नैं ग्लाया, परमात्मे दे कम्मे करणे तांई अहां क्या करन?”
\v 29 यीशुयें तिन्हां जो जबाब दित्ता परमात्मे दा कम्म ऐह एै कि तुहां तिस पर जिसियो तिन्हीं घल्लया एै | वसुआस करा |”
\v 30 ताह्लू तिन्हां तिस नैं ग्लाया, भिरी तू कुण देह्या चमत्कार दस्सदा एै कि अहां तिसियो दिक्खी नैं तेरा वसुआस करन? तू कुण देह्या कम्म दसदा एै?
\v 31 म्हारेयां पितरां बणे च मन्ना खादेया: जियां लिखया एै, तिन्हीं तिन्हां जो खाणे तांई सुअर्गे ते रोटी दित्ती |”
\v 32 यीशुयें तिन्हां नैं ग्लाया, मैं तुहां नैं सच सच ग्लांदा एै कि मूसें तुहां जो सैह रोटी सुअर्गे ते नी दित्ती, अपर मेरा पिता तुहां जो सच्ची रोटी सुअर्गे ते दिंदा एै |
\v 33 क्जोकि परमात्मे दी रोटी सैई एै जेह्ड़ी सुअर्गे ते लौई नैं संसारे जो जिन्दगी दिंदी एै |”
\v 34 ताह्लू तिन्हां तिस नैं ग्लाया, हे प्रभु ऐह रोटी अहां जो हमेशा दैया करा |”
\v 35 यीशुयें तिन्हां ग्लाया, जिन्दगी दी रोटी मैं एै : जेह्ड़ा मिन्जो अल्ल ओंदा एै सैह कदी भूखा नी होंगा, कने जेह्ड़ा मिन्जो पर वसुआस करदा एै सैह कदी प्यासा नी होंगा |
\v 36 अपर मैं तुहां नैं ग्लाया था कि तुहां मिन्जो दिक्खी बी लैया एै तमी वसुआस नी करदे |
\v 37 जेह्ड़ा कुच्छ पिता मिन्जो दिंदा एै सैह सब मिन्जो अल्ल ओंगा, कने जेह्ड़ा कोई मिन्जो अल्ल ओंगा तिसियो मैं कदी नी कडगा |
\v 38 क्जोकि मैं अपणी इच्छा नी अपर अपणे घल्लणे आळे दी इच्छा पूरी करणे तांई सुअर्गे ते लुत्थेया |
\v 39 कने मिन्जो घल्लणे आळे दी इच्छा ऐह एै कि जेह्ड़ा कुच्छ तिन्हीं मिन्जो दित्या एै, तिस च मैं कुच्छ नी गुआं, अपर तिसियो आखरी दिने भिरी जिंदा करें |
\v 40 क्जोकि मेरे पिता दी इच्छा ऐह एै कि जेह्ड़ा कोई पुतरे जो दिक्खे कने तिस पर वसुआस करे, सैह सदा दी जिन्दगी पां; कने मैं तिसियो आखरी दिने भिरी जिंदा करगा  |”
\v 41 इसतांई यहूदी तिस पर कुड़कुड़ाणा लग्गे क्जोकि तिन्हीं ग्लाया था, जेह्ड़ी रोटी सुअर्गे ते लुत्थी सैह मैं एै |”
\v 42 कने तिन्हां ग्लाया, क्या ऐह यूसुफे दा जागत यीशु नी, जिसदे माऊ बुड़े जो अहां जांणदे हन? तां सैह कियां ग्लांदा एै कि मैं सुअर्गे ते लुत्थेया |
\v 43 यीशुयें तिन्हां जो जबाव दित्ता, अप्पु च मत कुड़कुड़ाओ |
\v 44 कोई मिन्जो अल्ल नी आई सकदा जाह्लू तिकर पिता, जिन्हीं मिन्जो घल्लया एै, तिसियो खींज्जी नी लैन; कने मैं तिसियो आखरी दिने भिरी जिंदा करगा |”
\v 45 भविष्यवक्तां दे लेक्खां च ऐह लिखया एै; सैह सारे परमात्मे दे पास्से ते सखाएयो होंगे | जिन्हीं कुणी बी पिता ते सुणया कने सिखया एै, सैह मिन्जो अल्ल ओंदा एै |
\v 46 ऐह नी कि कुन्की पिता जो दिखया एै, अपर जेह्ड़ा परमात्मे दे पास्से ते एै, सिर्फ तिन्हीं पिता जो दिखया एै |
\v 47 मैं तुहां नैं सच सच ग्लांदा कि जेह्ड़ा कोई वसुआस करदा एै, सदा दी जिन्दगी तिस दी एै |
\v 48 जिन्दगी दी रोटी मैं एै
\v 49 तुहां देयां पितरां बणे च मन्ना खादेया कने मरी गै |
\v 50 ऐह सैह रोटी एै जेह्ड़ी सुअर्गे ते लौंदी एै तांकि माणु तिस ते  खान कने नी मरन |
\v 51 जिन्दगी दी रोटी जेह्ड़ी सुअर्ग ते लुत्थी, मैं एै | जै कोई इसा रोटिया च खाये, तां हर रोज जिंदा रैंह्गा; कने जेह्ड़ी रोटी मैं संसारे दे जिन्दगिया तांई दिंगा, सैह मेरा मांस एै |
\v 52 इसा गल्ला पर यहूदी ऐह ग्लाई नैं अप्पु च झगड़णा लग्गे, ऐह माणु कियां अहां जो अपणा मांस खाणे जो दैई सकदा एै?”
\v 53 यीशुयें तिन्हां नैं ग्लाया मैं तुहां नैं सच सच ग्लांदा कि जाह्लू तिकर तुहां माणु दे पुतरे दा मांस नी खांगे, कने तिसदा खून नी पींगे, तुहां च जिन्दगी नी |
\v 54 जेह्ड़ा मेरा मांस खांदा कने मेरा खून पींदा एै, सदा दी जिन्दगी तिस दी एै; कने मैं तिसियो आखरी दिने च भिरी जिंदा करगा |
\v 55 क्जोकि मेरा मांस बाकेई च खाणे दी चीज एै, कने मेरा खून बाकेई च पीणे दी चीज एै |
\v 56 जेह्ड़ा मेरा मांस खांदा कने मेरा खून पींदा एै सैह मिन्जो च बसेया रैंह्दा एै कने मैं तिस च |
\v 57 जियां जिंदे पितें मिन्जो घल्लया, कने मैं पिता दिया बजाह ते जिंदा एै, तियां ई सैह बी जेह्ड़ा मिन्जो खांगा मेरिया बजाह ते जिंदा रैंह्गा |
\v 58 जेह्ड़ी रोटी सुअर्गे ते लुत्थी ऐही एै, तिसा रोटिया साइयां नी जेह्ड़ी पितरां खादी कने मरी गै; जेह्ड़ा कोई ऐह रोटी खांगा, सैह हमेशा जिंदा रैंह्गा |”
\v 59 ऐह गल्लां तिन्हीं कफरनहूम सैहरे दे इक्की आराधनालय च शिक्षा दिंदे बग्त ग्लाईयां |
\v 60 तिसदे चेलयां च मत्तेयां ऐह सुणी नैं ग्लाया, ऐह कठोर गल्ल एै; इसायो कुण सुणी सकदा एै?”
\v 61 यीशुयें अपणे मन च ऐह जाणी नैं कि मेरे चेले अप्पु च इसा गल्ला पर कुड़कुड़ादे हन, तिन्हां ते पूछया, क्या इसा गल्ला ते तुहां जो ठोकर लगदी एै?
\v 62 जै तुहां जो माणु दे पुतरे जो जित्थू सैह पैहले था, तित्थू उपरेयो जांदे दिखगे, तां क्या होंगा?
\v 63 आत्मा तां जिन्दगी दैणे आळी एै, शरीरे ते कुच्छ फायदा नी ; जेह्ड़ियां गल्लां मैं तुहां नैं ग्लाईयां सैह आत्मा एै, कने जिन्दगी बी एै |
\v 64 अपर तुहां च कुच्छ देह्य हन जेह्ड़े वसुआस नी करदे |” क्जोकि यीशु पैहले ई सैह जांणदा था कि जेह्ड़ा वसुआस नी करदे, सैह कुण एै; कने कुण मिन्जो पकड़ुआंगा |
\v 65 कने तिन्हीं ग्लाया, इसतांई मैं तुहां नैं ग्लाया था कि जाह्लू तिकर कुसी जो पिता दे पास्से ते ऐह वरदान नी दित्ता जाये ताह्लू तिकर सैह मिन्जो अल्ल नी आई सकदा |”
\v 66 इसा गल्ला पर तिसदे चेलयां च मत्ते पचां हटी गै कने तिसदे बाद तिस सौगी नी चले |
\v 67 ताह्लू यीशुयें तिन्हां बारां नैं ग्लाया, क्या तुहां बी चली जाणा चाहंदे हन?”
\v 68 शमौन पतरसें तिस जो जबाब दित्ता, “हे प्रभु अहां कुस अल्ल जां न? सदा दी जिन्दगियां दियां गल्लां तां मिन्जो अल्ल हन |
\v 69 कने अहां वसुआस कित्ता कने जाणी गैयो हन कि परमात्मे दा पवित्र जण तू ई एै |”
\v 70 यीशुयें तिन्हां जो जबाब दित्ता, क्या मैं तुहां बारां जो चुणेया? तमी तुहां च इक्क माणु सैतान एै | ऐह तिन्हीं शमौन इस्करियोती दे जागते यहूदा दे बारे च ग्लाया था, क्जोकि सैई जेह्ड़ा बारां च इक्क था, तिसियो पकड़ुआणे आळा था |
\c 7
\v 1 इन्हां गल्लां दे बाद यीशु गलीले च घूमदा रैह्या, क्जोकि यहूदी तिसियो मारणे दा कोशस करा दे थे, इसतांई सैह यहूदिया च घूमणा नी चाहंदा था |
\v 2 यहूदियां दा झोपड़ियां दा तौआर नैड़ें था |
\v 3 इसतांई तिसदे भाऊयां तिस नैं ग्लाया, “ऐत्थू ते यहूदिया जो जा, कि जेह्ड़ा कम्म तू करदा एै तिन्हां जो तेरे चेले तित्थू बी दिखन |
\v 4 क्जोकि देह्या कोई नी होंगा जेह्ड़ा मसूर होणा चाऐ, कने छुपी नैं कम्म करे | जै तू ऐह कम्म करदा एै, तां अप्पु जो संसारे पर प्रकट कर |
\v 5 क्जोकि तिसदे भाऊ बी तिस पर वसुआस नी करदे थे |
\v 6 ताह्लू यीशुयें तिन्हां नैं ग्लाया, मेरा टैम अल्ली तिकर नी आया, पर तुहां तांई सारा बग्त एै |
\v 7 संसार तिज्जो नैं बैर नी करी सकदा, अपर सैह मिन्जो नैं बैर करदा एै क्जोकि मैं तिसदे वरखलाफ च ऐह गवाही दिंदा कि तिसदे कम्म बुरे हन |
\v 8 तुहां तौआरे च जा; मैं हुण इस तौआरे च नी जांदा, क्जोकि अल्ली तिकर मेरा बग्त पूरा नी होया |”
\v 9 सैह तिन्हां नैं ऐह गल्लां ग्लाई नैं गलीले ई च रैह्यी गैया |
\v 10 अपर जाह्लू तिसदे भाऊ तौआरे च चली गै तां सैह अप्पु बी, प्रकट च नी अपर सरेआम नी अपर मना पड़दे नैं गैया
\v 11 यहूदी तौआरे च तिसियो ऐह ग्लाई नैं तोपणा लग्गे, सैह कुत्थू एै?”
\v 12 कने लोकां बिच  तिसदे बारे च खुशर फुशर साइयां मत्तियां गल्लां होईयां : कुच्छ ग्लांदे थे, सैह भला माणु एै |” कने कुच्छ ग्लांदे थे, नी सैह लोकां जो ठगदा एै |
\v 13 तमी यहूदियां दे डरे दे मारे कोई माणु तिसदे बारे च खुली नैं नी ग्लांदा था |
\v 14 जाह्लू तौआरे दा आधा दिन बीती गैया, तां यीशु मंदरे च जाई नैं शिक्षा दैणा लग्गा |
\v 15 ताह्लू यहूदियां हैरान होई नैं ग्लाया, इसियो बिन पढ़े ज्ञान कतांह ते आई गैया?”
\v 16 यीशुयें तिन्हां जो जबाब दित्ता, मेरी शिक्षा मेरी नी, अपर मेरे घल्लणे आळे दा एै |
\v 17 जे कोई तिसदिया इच्छा पर चलणा चाहे, तां सैह इसा शिक्षा दे बारे च जाणी जांगा कि ऐह परमात्मे दे पास्से ते एै या मैं अपणियां तरफा ते ग्लांदा एै |
\v 18 जेह्ड़ा अपणिया तरफा ते कुच्छ ग्लांदा एै, सैह अपणी ई बड़ाई चाहंदा एै; अपर जेह्ड़ा अपणे घल्लणे आळे दी बड़ाई चाहंदा एै सैई सच्चा एै, कने तिस च बुरे कम्म नी |
\v 19 क्या मूसें तिज्जो व्यवस्था नी दित्ती? तमी तुहां च कोई व्यवस्था पर नी चलदा | तुहां क्जो मिन्जो मारणा चाहंदे हन?”
\v 20 लोकां जबाब दित्ता, “तिज्जो च बुरी आत्मा एै ! कुण तिज्जो मारणा चाहंदा एै |
\v 21 यीशुयें तिन्हां जो जबाब दित्ता, मैं इक्क कम्म कित्ता, कने तुहां सारे हैरान होंदे हन |
\v 22 इसा बजाह ते मूसें तिज्जो खतणे दा हुक्म दित्ता एै (ऐह नी कि सैह मूसा दे पास्से ते एै अपर पितरां ते चली आई एै,) कने तुहां सब्त दे दिन माणु दा खतणा करदे हन |
\v 23 जाह्लू सब्त दे दिन माणु दा खतणा कित्ता जांदा एै तांकि मूसा दी व्यवस्था दा हुक्म टली नी जाये तां तुहां मिन्जो पर क्जो इसतांई गुस्सा करदे हन कि मैं सब्त दे दिन इक्की माणुये जो पूरिया रीतिया नैं ठीक कित्ता |
\v 24 मुं दिक्खा न्याय मत करा | अपर ठीक ठाक न्याय करा |”
\v 25 ताह्लू कुच्छ यरूशलेमवासी ग्लाणा लग्गे, क्या ऐह सैई नी जिसियो मारणे दी कोशस कित्ती कित्ता जा दी एै |
\v 26 अपर दिक्खा, सैह तां खुल्लमखुल्ला गल्लां करदा एै कने कोई तिसियो कुच्छ नी ग्लांदा क्या अधिकारियां सच सच जाणी लैया एै कि ऐही मसीह एै?”
\v 27 इसियो तां अहां जाणदे हन कि ऐह कुत्थू दा एै; अपर मसीह जाह्लू ओंगा तां कोई नी जांणगा कि सैह कुत्थू दा एै |
\v 28 ताह्लू यीशुयें उपदेश दिंदे होये जोरे नैं ग्लाया, तुहां मिन्जो जाणदे हन, कने ऐह बी जाणदे हन कि मैं कुत्थू दा एै | मैं तां अप्पु ते नी आया, अपर मेरा घल्लणे आळा सच्चा एै, तिसियो  तुहां नी जाणदे |
\v 29 मैं तिसियो जांणदा क्जोकि मैं तिसदी पास्से ते एै कने तिन्हीं मिन्जो घल्लया एै |
\v 30 इसा गल्ला पर तिन्हां तिसियो पकड़णां चाया, तमी कुणी तिस पर हत्थ नी पाया क्जोकि तिसदा टैम अल्ली तिकर नी आया था |
\v 31 भिरी बी भीड़ा च मत्तेयां लोकां तिस पर वसुआस कित्ता, कने ग्लाणा लग्गे, “मसीह जाह्लू ओंगा तां क्या इसते जादा चमत्कार दस्सगा जेह्ड़े इन्हीं दस्सयो?”
\v 32 फरीसियां लोकां जो तिसदे बारे च ऐह गल्लां खुशर पुशर करदे सुणया; कने परधान याजकां कने फरीसियां तिसियो पकड़णे जो सपाई घल्ले |
\v 33 इस गल्ला पर यीशुयें ग्लाया, मैं थोड़िया देरा तिकर होर तुहां सौगी एै, ताह्लू अपणे घल्लणे आळे अल्ल चली जांगा |
\v 34 तुहां मिन्जो तोपगे, अपर नी पागें; कने जित्थू मैं एै, तित्थू तुहां नी आई सकदे |”
\v 35 इस गल्ला पर यहूदियां अप्पु च ग्लाया, ऐह कुत्थू जांगा कि अहां इसियो नी पागें? क्या सैह तिन्हां अल्ल जांगा जेह्ड़ा यूनानियां च तां तुं होई नैं रैंह्दे हन, कने यूनानियां जो बी शिक्षा दिंगा?
\v 36 ऐह क्या गल्ल एै जेह्ड़ी तिन्नी ग्लाई, कि तुहां मिन्जो तोपगे पर नी पांगे; कने जित्थू मैं एै तित्थू तुहां नी आई सकदे?”
\v 37 तौआरे दे आखरी दिना, जेह्ड़ा खास दिन एै, यीशु खड़ूता कने जोरे नैं ग्लाया, जै कोई प्यासा होयें तां मिन्जो अल्ल ओयें कने पीयें |
\v 38 जेह्ड़ा मिन्जो पर वसुआस करगा, जियां पवित्रशास्त्र च आया एै, तिसदे दिले च जिन्दगिया दे पाणिये दा नदियां चली पोंगियां |
\v 39 तिन्हीं ऐह वचन पवित्र आत्मा दे बारे च ग्लाया, जिसियो तिस पर वसुआस करणे आळे पाणे पर थे; क्जोकि आत्मा अल्ली तिकर नी लुत्थेया था, क्जोकि यीशु अल्ली तिकर अपणी महिमा च नी पुज्या था |
\v 40 ताह्लू भीड़ा ते कुच्छना लोकां ऐह गल्लां सुणी नैं ग्लाया, सचमुची ऐही सैह भविष्यवक्ता एै |
\v 41 दूयां ग्लाया, ऐह मसीह एै | अपर कुच्छना ग्लाया, “क्जो? क्या मसीह गलीले ते ओंगा?”
\v 42 क्या पवित्रशास्त्र च ऐह नी आया कि मसीह दाऊदे दे वंशे ते कने बैतलहम ग्रांये ते ओंगा, जित्थू दाऊद रैंह्दा था |
\v 43 जै तिसदिया बजाह ते लोकां च फुट पैयी |
\v 44 तिन्हां च कुच्छ तिसियो पकड़णां चाहंदे थे, अपर कुणी बी तिस पर हत्थ नी पाया |
\v 45 ताह्लू सपाई परधान याजकां कने फरीसियां अल्ल वापस आये; तिन्हां सपाईयां ग्लाया तुहां तिसियो क्जो नी लैयोंदा?”
\v 46 सपाईयां जबाब दित्ता, कुसी बी माणुये कदी बी ऐदियां गल्लां नी कित्तियां |
\v 47 फरीसियां तिन्हां जो जाबाब दित्ता, क्या तुहां बी भकाइते हन |
\v 48 क्या अधिकारियां या फरीसियां च कुणी बी तिस पर वसुआस कित्ता एै |
\v 49 अपर ऐह लोक जेह्ड़ी व्यवस्था नी जांणदे, सराफित हन |
\v 50 नीकुदेमुसें, जेह्ड़ा पैहले तिस अल्ल आया था कने तिन्हां च इक्क था, तिस नैं ग्लाया,
\v 51 “क्या म्हारी व्यवस्था कुसी माणुये जो, जाह्लू तिकर पैहले तिसदी सुणी नैं जाणी नी लै न कि सैह क्या करदा एै, दोसी ठहरांदी एै?
\v 52 तिन्हां तिसियो जबाब दित्ता, क्या तू भी गलीले दा एै? तोप कने दिक्ख कि गलील ते कोई भविष्यवक्ता प्रकट नी होंदा  |” ताह्लू सारे अपणे अपणे घरेयो चली गै |
\c 8
\v 1 अपर यीशु जैतूने दे प्हाड़े पर गैया |
\v 2 तड़के च सैह भिरी मंदरे च आया, सारे लोक तिस अल्ल आये कने सैह बैई नैं तिन्ना जो  शिक्षा दैणा लग्गा |
\v 3 ताह्लू शास्त्री कने फरीसी इक्क जणासा जो लैई आये जेह्ड़ा व्यभिचारे च पकड़ुईयो थी | कने तिसा जो गभे खरेड़ी नैं यीशुये नैं ग्लाया |
\v 4 हे गुरु ऐह जणास व्यभिचार करदी पकड़ुईयो एै |
\v 5 व्यवस्था च मूसें हुक्म दित्या एै कि ऐदियां जणासां पर पत्थर (पत्थराव करें) मारन | तू इसा जणासा दे बारे च क्या ग्लांदा एै |
\v 6 तिन्हां तिसियो परखणे तांई ऐह गल्ल ग्लाई तांकि तिस पर दोस लगाणे तांई कोई गल्ल मिलें | अपर यीशु झुकी नैं उंगलिया नैं धरती पर लिखणा लग्गा |
\v 7 जाह्लू सैह तिसते पुछदे ई रैह्य, तां तिन्हीं सीधे होई नैं तिन्हां नैं ग्लाया तुहां च जेह्ड़ा पापी ना होयें (निष्पाप), सैई पैहले तिसा जो पत्थर मारे |”
\v 8 कने भिरी झुकी नैं उंगलिया नैं धरती पर लिखणा लग्गा |
\v 9 अपर सैह ऐह सुणी नैं बडेयां ते लैई नैं लोक्केयां तिकर, इक्क इक्क करी नैं निकळी गै कने यीशु किल्ला रैह्यी गैया, कने जणास तित्थू गभे खड़ौई रैह्यी |
\v 10 यीशुयें सीधे होई नैं तिसायो ग्लाया, हे नारी, सैह कुत्थू गै? क्या कुणी बी तिज्जो पर सज्जा दा हुक्म नी दित्ता ?”
\v 11 तिन्नै ग्लाया, हे प्रभु कुणी बी नी |” यीशुयें ग्लाया, मैं बी तिज्जो पर सज्जा दा हुक्म नी दिंदा; जा कने भिरी पाप मत करदी |”
\v 12 यीशुयें भिरी लोकां नैं ग्लाया, संसारे दी जोती मैं एै; जेह्ड़ा मिन्जो पंचा चली पोंगा सैह नैहरे च नी चलगा, अपर जिन्दगी दी जोती पांगा |”
\v 13 फरीसियां तिस नैं ग्लाया, तू अपणी गवाही अप्पु दिंदा एै, तेरी गवाही ठीक नी |
\v 14 यीशुयें तिन्हां जो जबाब दित्ता, भले ई मैं अपणी गवाही अप्पु दिंदा एै, भिरी बी मेरी गवाही ठीक एै, क्जोकि मैं जाणदा कि मैं कुत्थू ते आया | कने कुत्थू जो जांदा? अपर तुहां नी जांणदे कि मैं कुत्थू ते ओंदा एै या कुत्थू जो जांदा एै |
\v 15 तुहां शरीरे दे मताबक न्याय करदे हन; मैं कुसी दा न्याय नी करदा |
\v 16 कने जै मैं न्याय करां भी, तां मेरा न्याय सच्चा एै; क्जोकि मैं किल्ला नी, अपर मैं एै, कने पिता एै जिन्हीं मिन्जो घल्लया |
\v 17 तुहां दी व्यवस्था च बी लिखया एै कि दूं जणेयां दी गवाही मिली नैं ठीक होंदी एै |
\v 18 इक्क तां मैं अप्पु अपणी गवाही दिंदा, कने दूया पिता मेरी गवाही दिंदा एै जिन्हीं मिन्जो घल्लया |”
\v 19 तिन्हां तिस नैं ग्लाया, तेरा पिता कुत्थू एै?” यीशुयें जबाब दित्ता, ना तुहां मिन्जो जाणदे हन, ना मेरे पिता जो, जै मिन्जो जाणदे तां मेरे पिता जो बी जाणदे |
\v 20 ऐह गल्लां तिन्हीं मंदरे च शिक्षा दिंदे होये भंडार घरे च ग्लाईयां, कने कुणी बी तिसियो नी पकड़ेया, क्जोकि तिसदा टैम अल्ली तिकर नी आया था |
\v 21 तिन्हीं भिरी तिन्हां नैं ग्लाया, मैं चली पैया, कने तुहां मिन्जो तोपगे कने अपणे पापे च मरगे जित्थू मैं चलेया तित्थू तुहां नी आई सकदे |”
\v 22 इस गल्ला गल्ला पर यहूदियां ग्लाया, क्या सैह अप्पु जो मारी दिंगा, जेह्ड़ा ग्लांदा एै, जित्थू मैं चलेया तित्थू तुहां नी आई सकदे?”
\v 23 तिन्हीं तिन्हां नैं ग्लाया, तुहां बुन्ने दे हन, मैं उपरे दा एै, तुहां संसारे दे हन, मैं संसार दा नी |
\v 24 इसतांई मैं तुहां नैं ग्लाया कि तुहां अपणे पापां च मरगे, क्जोकि जै तुहां वसुआस नी करगे कि मैं सैई एै तां अपणे पापां च मरगे |”
\v 25 तिन्हां तिस नैं ग्लाया, “तू कुण एै?” यीशुयें तिन्हां नैं ग्लाया, “सैई एै जेह्ड़ा शुरू ते तुहां नैं ग्लांदा आया एै |”
\v 26 तुहां दे बारे च मिन्जो बड़ा कुच्छ ग्लाणा कने फैसला करणा एै; अपर मिन्जो घल्लणे आळा सच्चा एै, कने जेह्ड़ा मैं तिसते सुणया एै सैई संसारे च ग्लांदा एै |
\v 27 सैह ऐह नी समझे कि अहां नैं पिता दे बारे च ग्लांदा एै |
\v 28 ताह्लू यीशुयें ग्लाया, जाह्लू तुहां माणु दे पुतरे जो उचिया जगाह पर चढ़ागें, तां जाणगे कि मैं सैई एै; मैं अप्पु ते कुच्छ नी करदा अपर जियां मेरे पितें मिन्जो सखाया तियां ई ऐह गल्लां ग्लांदा |
\v 29 मिन्जो घल्लणे आळा मिन्जो सौगी एै; तिन्हीं मिन्जो किल्ला नी छडया क्जोकि मैं हमेशा सैई कम्म करदा जिसते सैह खुश होंदा एै |”
\v 30 सैह ऐह गल्लां ग्ला दा था कि मत्तेयां तिस पर वसुआस कित्ता |
\v 31 ताह्लू यीशुयें तिन्हां यहूदियां नैं जिन्हां तिस पर वसुआस कित्या था, ग्लाया, जै तुहां मेरे वचने च बणेयो रैंह्गे, तां सचमुची मेरे चेले होंगे |
\v 32 तुहां सच जो जाणगे, कने सच तुहां जो अजाद करगा |”
\v 33 तिन्हां तिस जो जबाब दित्ता, अहां तां अब्राहमे दे वंशे ते हन, कने कदी कुसी दे गुलाम नी बणैं | भिरी तू कियां ग्लांदा एै कि तुहां अजाद होई जांगे?”
\v 34 यीशुयें तिन्हां जो जबाब दित्ता, मैं तुहां नैं सच सच ग्लांदा एै कि जेह्ड़ा कोई पाप करदा एै सैह पापे दा गुलाम एै |
\v 35 गुलाम हमेसा घरें नी रैंह्दा; पुतर हमेसा रैंह्दा एै |
\v 36 इसतांई जै पुतर तुहां जो अजाद करगा, तां सचमुची तुहां अजाद होई जांगे |
\v 37 मैं जाणदा कि तुहां अब्राहमे दे वंशे ते हन; तमी मेरा वचन तुहां दे दिले च जगाह नी पांदा, इस तांई तुहां मिन्जो मकाणा चाहंदे हन |
\v 38 मैं सैई ग्लांदा जेह्ड़ा अपणे पिता दे ऐत्थू दिखया एै; कने तुहां सैई करदे रैंह्दे हन जेह्ड़ा तुहां अपणे पिता ते सुणाया एै |
\v 39 तिन्हां तिसजो जबाब दित्ता, म्हारा बुड़ा तां अब्राहम एै |” यीशुयें तिन्हां नैं ग्लाया, तुहां अब्राहमे दे औलाद हन, तां अब्राहमे साइयां कम्म करदे |
\v 40 अपर हुण तुहां मिन्जो साइयां माणुये जो मकाणा चाहंदे हन, जिन्हीं तुहां जो सैह सचा वचन दसया जेह्ड़ा परमात्मे ते सुणया ऐदया तां अब्राहमे बी नी कित्या था |
\v 41 तुहां अपणे बुड़े साइयां कम्म करदे हन |” तिन्हां तिस नैं ग्लाया, अहां व्यभिचार ते नी जम्मे, म्हारा इक्क पिता एै, मतलब परमात्मा |”
\v 42 यीशुयें तिन्हां नैं ग्लाया जै परमात्मा तुहां दा पिता होंदा, तां तुहां मिन्जो नैं प्यार करदे; क्जोकि मैं परमात्मे दे पास्से ते आया | मैं अप्पु ते नी आया, अपर तिन्हीं मिन्जो घल्लया |
\v 43 तुहां मेरी गल्ल क्जो नी समझदे?” इसतांई कि तुहां मेरा वचन सुणी नी सकदे |
\v 44 तुहां अपणे बुड़े सैताने ते हन कने अपणे बुड़े दी इच्छां जो पूरा करणा चाहंदे हन | सैह तां शुरू ते ई खूनी एै कने सचाईया पर नी टिकेया, क्जोकि सचाई तिस च एै नी | जाह्लू सैह झूठा ग्लांदा एै, तां सभावे ते ई ग्लांदा एै, कने सैह झूठा एै, अपर झूठ दा बुड़ा एै |
\v 45 अपर मैं जेह्ड़ा सच ग्लांदा इसतांई तुहां मेरा वसुआस नी करदे |
\v 46 तुहां च कुण मिन्जो पापी ठैहरांदा एै? जै मैं सच ग्लांदा तां तुहां मेरा वसुआस क्जो नी करदे?
\v 47 जेह्ड़ा परमात्मे ते होंदा एै, सैह परमात्मे दियां गल्लां सुणदा एै कने तुहां इस तांई नी सुणदे कि परमात्मे दे पास्से ते नी हन |”
\v 48 ऐह सुणी नैं यहूदियां तिस नैं ग्लाया, क्या अहां ठीक नी ग्लांदे कि तू सामरी एै, कने तिज्जो च बुरी आत्मा एै?”
\v 49 यीशुयें जबाब दित्ता, मिन्जो च बुरी आत्मा नी; अपर मैं अपणे पिता दा आदर करदा, कने तुहां मेरा अपमान करदे हन |
\v 50 अपर मैं अपणी बढ़ाई नी चाहंदा, हां इक्क एै जेह्ड़ा चाहंदा एै कने न्याय करदा एै |
\v 51 मैं तुहां नैं सच सच ग्लांदा कि जै कोई माणु मेरे वचने पर चलगा तां सैह सदा काल तिकर मौता जो नी दिखगा |”
\v 52 यहूदियां तिस नैं ग्लाया, हुण अहां जाणी लैया कि तिज्जो च बुरी आत्मा एै | अब्राहम मरी गैया, कने भविष्यवक्ता बी मरी गैया एै; कने तू ग्लांदा एै, जै कोई मेरे वचने पर चलगा तां सैह सदा काल तिकर मौता दा सुआद नी चखगा |
\v 53 म्हारा पिता अब्राहम तां मरी गैया | क्या तू तिसते बडा एै? कने भविष्यवक्ता बी मरी गै | तू अप्पु जो क्या ठैहरांदा एै?”
\v 54 यीशुयें जबाब दित्ता, जै मैं अप्पु अपणी महिमा करें, तां मेरी महिमा कुच्छ नी; अपर मेरी महिमा करणे आळा मेरा पिता एै जिसियो तुहां ग्लांदे हन कि सैह तुहां दा परमात्मा एै |
\v 55 तुहां तां तिसियो नी जाणया अपर मैं तिसियो जाणदा | जै मैं ग्लां कि मैं तिसियो नी जाणदा तां मैं तुहां साइयां झूठा ठैहरगा; अपर मैं तिसियो जाणदा कने तिसदेयां वचना पर चलदा |
\v 56 तुहां दा बुड़ा अब्राहम मेरा दिन दिखणे दी आशा ते बड़ा मग्न था; कने तिन्नी दिखया कने खुश होया |”
\v 57 यहूदियां तिस नैं ग्लाया, अल्ली तिकर तू पंजा सालां दा नी, भिरी बी तैं अब्राहमे जो दिखया एै?”
\v 58 यीशुयें तिन्हां नैं ग्लाया, मैं तुहां नैं सच सच ग्लांदा कि पैहले इसते कि अब्राहम पैदा होया, मैं एै |” ताह्लू तिन्हां तिसियो मारणे तांई पत्थर चुके, अपर यीशु पड़दे नैं मंदरे ते निकळी गैया |
\c 9
\v 1 जांदे बग्त तिन्हीं इक्की माणुये जो दिखया जेह्ड़ा जन्मे ते अन्ना था |
\v 2 तिसदेयां चेलयां तिसते पूछ्या, हे रब्बी कुणी पाप कित्या था कि ऐह अन्ना जम्मेया, इस माणुयें या इसदे मां बुड़े?”
\v 3 यीशुयें जबाब दित्ता, नी तां इन्हीं पाप कित्या था, ना इसदे माऊ बुड़े; अपर ऐह इस तांई होया कि परमात्मे दे कम्म तिस च प्रकट होन |
\v 4 जिन्हीं मिन्जो घल्लया एै, अहां जो तिसदे कम्म दिन ई दिन च करणा जरूरी एै; सैह रात ओणे आळी एै जिस च कोई कम्म नी करी सकदा |
\v 5 जाह्लू तिकर मैं संसारे च एै, ताह्लू तिकर संसारे दी जोती एै |
\v 6 ऐह ग्लाई नैं तिन्हीं धरती पर थूकया, कने तिस थूके नैं चिक्क सैड़ी, कने सैह चिक अन्ने दियां अखी पर लगाई नैं
\v 7 तिसियो ग्लाया “जा, शीलोह दे कुंडे च धोई ले” ( शीलोह दा मतलब ‘घल्लया होया एै’) | तिन्हीं जाई नैं धोतियां, कने दिखदा होया वापस आया |
\v 8 ताह्लू प्ड़ोसी कने जिन्हां पैहले तिसियो भीख मंगदे दिखया था, ग्लाणा लग्गे, “क्या ऐह सैई नी, जेह्ड़ा बैई नैं भीख मंगदा था?”
\v 9 कुच्छना लोकां ग्लाया, “ऐह सैई एै, दूयां ग्लाया, नी अपर तिस साइयां एै, तिन्हीं ग्लाया, मैं सैई एै |”
\v 10 ताह्लू सैह तिसते पूछणा लग्गे, तेरियां अखी कियां खुली गैइयां?”
\v 11 तिन्हीं जबाब दित्ता, यीशु नाये दा इक्की माणुयें चिक्क सैड़ी, कने मेरियां अखी पर लगाई नैं मिंन्जो ग्लाया, शीलोह च जाई नैं धोई ले, मैं गैया कने धोतियां कने दिखणा लग्गा |”
\v 12 तिन्हां तिसते पूछ्या, “सैह कुत्थू एै?” तिन्हीं ग्लाया, मैं नी जाणदा |”
\v 13 लोक तिसियो जेह्ड़ा शुरू ते अन्ना था फरीसियां अल्ल लैई गै |
\v 14 जिस दिन यीशुयें चिक्क सैड़ी नैं तिसदियां अखी खोलियां थियां, सैह सब्त दा दिन था |
\v 15 भिरी फरीसियां बी तिसते पूछ्या कि तिसदियां अखी कुसा रितिया नैं खुली गैइयां | तिन्हीं तिन्हां नैं ग्लाया, तिन्हीं मेरियां अखी पर चिक्क लगाई भिरी मैं धोई लैइयां, कने हुण दिक्खा दा एै |
\v 16 इस गल्ला पर कुच्छ फरीसी ग्लाणा लग्गे, ऐह माणु परमात्मे दे पास्से ते नी, क्जोकि सैह सब्त दा दिन नी मनदा | दूयां ग्लाया, पापी माणु देह्य चमत्कार कियां दस्सी सकदा एै?” तिन्हां च बैर पैई गैयी |
\v 17 तिन्हां तिस अन्ने नैं भिरी ग्लाया, तिन्हीं तेरियां अखी खोलियां हन | तू तिसदे बारे च क्या ग्लांदा एै?” तिन्हीं ग्लाया, सैह भविष्यवक्ता एै |”
\v 18 अपर यहूदियां जो वसुआस नी होया कि सैह अन्ना था कने हुण दिखदा एै, जाह्लू तिकर तिन्हां तिसदे, जिसदी अखी खुली गैइयां थियां, माऊ बुड़े जो सद्दी नैं
\v 19 तिन्हां ते पूछ्या, क्या ऐह तुहां दा पुतर एै, जिसियो तुहां ग्लांदे हन कि अन्ना जम्मेया था?” भिरी हुण सैह कियां दिखदा एै?”
\v 20 तिसदे माऊ बुड़े जबाब दित्ता, अहां तां जाणदे हन कि ऐह म्हारा पुतर एै, कने अन्ना जम्मेया था |
\v 21 अपर अहां ऐह नी जाणदे हन कि हुण कियां दिक्खा दा एै, कने ना ऐह जाणदे हन कि कुणी  तिसदियां अखी खोलियां | सैह सयाणां एै, तिसते पूछी लैया; सैह अपणे बारे च अप्पु ग्लाई दिंगा |”
\v 22 ऐह गल्लां तिसदे माऊ बुड़े इस तांई ग्लाई क्जोकि सैह यहूदियां ते डरदे थे, क्जोकि यहूदी इक्क मत होई चुकेयो थे कि जै कोई ग्लां कि सैह मसीह एै, तां आराधनालय ते कड्डी दित्ता  जाये |
\v 23 इसा बजाह ते तिसदे माऊ बुड़ें ग्लाया, सैह सयाणां एै तिसते पूछी लैया |”
\v 24 ताह्लू तिन्हां तिस माणु जो जेह्ड़ा अन्ना था, दूयी बरी सद्दी नैं तिसियो ग्लाया, परमात्मे दी स्तुति कर | अहां तां जाणदे हन कि सैह माणु पापी एै |”
\v 25 तिन्हीं जबाब दित्ता, मैं नी जाणदा कि सैह पापी एै या नी; मैं इक्क गल्ल जाणदा कि मैं अन्ना था कने हुण दिक्खा दा एै |”
\v 26 तिन्हां तिस नैं भिरी ग्लाया, तिन्हीं तिज्जो नैं क्या कित्या? कने कुस तरांह तेरियां अखी खोलियां?”
\v 27 तिन्हीं तिन्हां नैं ग्लाया, मैं तां तुहां ग्लाई तां दित्या, कने तुहां नी सुणया; हुण दूयी बरी कजो सुनणा चाहंदे हन? क्या तुहां बी तिसदे चेले होणा चाहंदे हन?”
\v 28 ताह्लू सैह तिसियो बुरा भला ग्लाई नैं ग्लाये, तू ई तिसदा चेला एै, अहां तां मूसा दे चेले हन |
\v 29 अहां जाणदे हन कि परमात्मे मूसा नैं गल्लां कित्तियां; अपर तिस माणुये जो नी जाणदे कि कुत्थू दा एै |”
\v 30 तिन्हीं तिन्हां जो जबाब दित्ता, ऐह तां हैराणिया दी गल्ल एै कि तुहां नी जाणदे कि सैह कुत्थू दा एै, तमी तिन्हीं मेरियां अखी खोली दित्तियां |
\v 31 अहां जाणदे हन कि परमात्मा पापियां दी नी सुणदा, अपर जै कोई परमात्मे दा भक्त होये कने तिसदिया इच्छा पर चलदा एै तां सैह तिसदी सुणदा एै |
\v 32 संसारे दे शुरू ते ऐह कदी सुनणे च नी आया कि कुणी जन्म दे अन्ने दियां अखी खोलियां  हन |
\v 33 जै ऐह माणु परमात्मे दे पास्से ते नी होंदा, तां कुच्छ बी नी करी सकदा |”
\v 34 तिन्हां तिसजो जबाब दित्ता, तू बिल्कुल पापां च जम्मेया एै, तू अहां जो क्या सखांदा एै?” कने तिन्हां तिसियो बाहर कड्डी दित्ता |
\v 35 यीशुयें सुणया कि तिन्हां तिसियो बाहर कड्डी दित्ता एै, कने जाह्लू तिस नैं मुलाकात होई तां ग्लाया, क्या तू परमात्मे दे पुतरे पर वसुआस करदा एै?”
\v 36 तिन्हीं जबाब दित्ता, हे प्रभु सैह कुण एै, कि मैं तिस पर वसुआस करें?”
\v 37 यीशुयें तिस नैं ग्लाया, तैं तिसियो दिखया बी एै, कने जेह्ड़ा तिज्जो सौगी गल्लां करदा एै सैह सैई एै |”
\v 38 तिन्हीं ग्लाया, हे प्रभु, मैं वसुआस करदा |” कने तिसियो प्रणाम कित्ता |
\v 39 ताहलू यीशुयें ग्लाया, मैं इस संसारे च न्याय तांई आया, तां जै जेह्ड़ा नी दिखदे सैह दिक्खन, कने जेह्ड़े दिखदे हन सैह अन्ने होई जांन |”
\v 40 जेह्ड़े फरीसी तिस सौगी थे तिन्हां ऐह गल्लां सुणी नैं तिस नैं ग्लाया, क्या अहां बी अन्ने हन?” यीशुयें तिन्हां नैं ग्लाया, जै तुहां अन्ने होंदे तां पापी नी होंदे; अपर हुण ग्लांदे हन कि अहां दिखदे हन, इस तांई तुहां दा पाप बणा रैंह्दा एै |
\c 10
\v 1 मैं तुहां नैं सच सच ग्लांदा कि जेह्ड़ा कोई दुरवाआजे ते भेड़शाला च नी जांदा, अपर कुसी दूये पास्से ते चढ़ी जांदा एै, सैह चोर कने डाकू एै |
\v 2 अपर जेह्ड़ा दुरवाआजे ते अंदर जांदा एै सैह भेडां दा गुआला एै |
\v 3 तिस तांई चौंकीदार दुआरपाल खोली दिंदा एै, कने भेडां तिसदी उआज सुणदियां हन,  कने सैह अपणियां नां लैई नैं सद्दा एै कने बाहरेयो लैई जांदा एै |
\v 4 जाह्लू सैह अपणियां सारियां भेडां जो बाहरेयो कड्डी दिंदा एै, तां तिन्ना गां गां चलदा एै कने भेडां तिस पंचा पंचा चलदियां हन, क्जोकि सैह तिसदिया उआजा पणछैणदियां हन |
\v 5 अपर ऐह होरना दे पंचा नी जागियां, अपर तिसते नठगियां, क्जोकि सैह अणजाणा दी उआजा नी पणछैणदियां |”
\v 6 यीशुयें तिन्हां नैं ऐह उदारण ग्लाया, अपर सैह नी समझे कि ऐह क्या गल्लां हन जेह्ड़ा सैह अहां नैं ग्लांदा एै |
\v 7 ताह्लू यीशुयें तिन्हां नैं भिरी ग्लाया, मैं तुहां नैं सच सच ग्लांदा, भेडां दा दुरवाआजा मैं एै |
\v 8 जितणे मिंन्जो ते पैहलें आयेयो सैह सारे चोर कने डाकू हन अपर भेडां तिन्ना दी नी सुणी |
\v 9 दुरवाआजा मैं एै; जै कोई मेरे दुआरा अंदर जां, तां उद्धार पांगा, कने अंदर बाहर आया जाया  करगा कने चारा पांगा |
\v 10 चोर कुसी होर कम्मे तांई नी अपर सिरफ चोरी करणा कने नकसान करणे मकाणे तांई ओंदा एै; मैं इसतांई आया कि सैह जिन्दगी पांन, कने मत्ती सारी पांन |
\v 11 खरा गुआला मैं एै; खरा गुआला भेडां तांई अपणी जान दिंदा एै |
\v 12 मजदूर जेह्ड़ा ना गुआला एै कने न भेडां दा मालक एै, भेडिये जो ओंदे दिक्खी नैं भेडां जो छड्डी नैं नठ्ठी जांदा एै; कने भेड़िया तिन्ना जो पकड़दा कने लग्ग लग्ग करी दिंदा एै |
\v 13 सैह इसतांई नठी जांदा एै कि सैह मजदूर एै, कने तिस जो भेडां दी फिकर नी |
\v 14 खरा गुआला मैं एै; मैं अपणियां भेडां जो जांणदा एै, कने मेरियां भेडां मिन्जो जांणदी हन |
\v 15 जियां पिता मिन्जो जाणदा एै कने मैं पिता जो जांणदा एै कने मैं भेडां तांई अपणी जान दिंदा एै |
\v 16 मेरियां होर बी भेडां हन, जेह्ड़ियां इस भेड़शाला दियां नी | मिन्जो तिन्हां जो बी लैयोणा जरूरी एै | सैह मेरी उआज सुणगियां, ताह्लू इक्क ई झुंड कने इक्क गुआला होंगा |
\v 17 पिता इस तांई मिन्जो नैं प्यार करदा एै कि मैं अपणी जान दिंदा एै कि तिसियो भिरी लैई लें |
\v 18 कोई तिसियो मिन्जो ते खोंगा नी, अपर मैं तिसियो अप्पु ई दिंदा एै | मिन्जो तिसदे दैणे दा बी हक्क एै, कने तिसियो भिरी लैई लैणे दा भी हक्क एै : ऐह हुक्म मिन्जो पिता ते मिलया एै | |
\v 19 इन्हां गल्लां दिया बजाह ते यहूदियां च भिरी बैर पैया |
\v 20 तिन्हां च मत्ते ग्लाणा लग्गे, तिस च बुरी आत्मा एै, कने सैह पागल एै; तिसदी क्जो सुणदे हन?”
\v 21 होरनी लोकां ग्लाया, ऐह गल्लां ऐदेय माणु दी नी जिस च बुरी आत्मा होयें | क्या बुरी आत्मा अन्नयां दियां अखी खोली सकदी एै?”
\v 22 यरूशलेम च समर्पण करणे दा तौआर मनाया जा दा था; कने ठंडी दा मौसम था |
\v 23 यीशु मंदरे च सुलैमाने दे बरांडे च टेहला दा था |
\v 24 ताह्लू यहूदियां तिसियो आई घेरया कने पूछ्या, तू म्हारे मने जो काह्लू तिकर दुविधा च रखगा? जै तू मसीह एै तां अहां नैं साफ साफ ग्लाई दे |”
\v 25 यीशुयें तिन्हां जो जबाब दित्ता, “मैं तुहां नैं ग्लाई दित्ता अपर तुहां वसुआस करदे ई नी | जेह्ड़ा कम्म मैं अपणे पिता दे नांये ते करदा सैह ई मेरे गवाह हन,
\v 26 अपर तुहां इसतांई वसुआस नी करदे क्जोकि मेरियां भेडां च नी हन |
\v 27 मेरियां भेडां मेरी उआज सुणदियां हन; मैं तिन्हां जो जाणदा, कने सैह मिन्जो पचां पचां चलदियां हन |
\v 28 कने मैं तिन्हां जो सदा दी जिन्दगी दिंदा | सैह कदी खत्म नी होंगी, कने कोई तिन्हां जो मेरे हत्थे ते खोई नी सकदा |
\v 29 मेरा पिता जिन्हीं तिन्हां जो मिन्जो दित्ता एै, सबना ते बडा एै, कने कोई तिन्हां जो पिता दे हत्थे ते खोई नी सकदा
\v 30 मैं कने पिता इक्क हन |”
\v 31 यहूदियां तिसियो मारणे तांई पत्थर चुके |
\v 32 इस गल्ला पर यीशुयें तिन्हां नैं ग्लाया, मैं तिज्जो अपणे पिता दे पास्से मत्ते भले कम्म दस्से हन; तिन्हां कम्मा च कुस कम्मे तांई तुहां मिन्जो पर पथराव करदे हन?”
\v 33 यहूदियां तिस जो जबाब दित्ता, खरेयां कम्मा तांई अहां तिज्जो पर पत्थर नी मारदे अपर परमात्मे दी निंदा करणे दिया बजाह ते; कने इसतांई कि तू माणु होई नैं अप्पु जो परमात्मा बणादा एै |
\v 34 यीशुयें तिन्हां जो जबाब दित्ता, क्या तुहां दिया व्यवस्था च नी लिखया एै, मै ग्लाया, तुहां ईश्वर हन?
\v 35 जे तिन्हीं तिन्हां जो ईश्वर ग्लाया जिन्हां अल्ल परमात्मे दा वचन पुज्या ( कने पवित्रशास्त्रे दी गल्ल झूठी नी होई सकदी ),
\v 36 तां जिसियो पितें पवित्र बणाई नैं संसारे च घल्लया एै, तुहां तिसियो ग्लांदे हन, तू निंदा करदा एै, इसतांई कि मैं ग्लाया, मैं परमात्मे दा पुतर एै?
\v 37 जे मैं अपणे पिता देयां कम्मा नी करदा तां मेरा वसुआस मत करा |
\v 38 अपर जै मैं करदा एै, तां चाहे मेरा वसुआस बी मत करा, अपर तिन्हां कम्मा दा तां वसुआस करा, तांकि तुहां जाणन कने समझन कि पिता मिन्जो च एै कने मैं पिता च एै |
\v 39 ताह्लू तिन्हां भिरी तिसियो पकड़णे दी कोशस कित्ती अपर सैह तिन्हां दे हत्थे ते निकळी गैया |
\v 40 भिरी सैह यरदन दरैयाए दे पार तिसा जगाह चली गैया, जित्थू यूहन्ना पैहलें बपतिस्मा देया करदा था, कने तित्थू ई रैह्या |
\v 41 मत्ते लोक तिस अल्ल आई नैं ग्लांदे थे, यूहन्ने तां कोई चमत्कार नी दस्सया, अपर जेह्ड़ा कुच्छ यूहन्ने इसदे बारे च ग्लाया था, सैह सब सच था |  कने तित्थू मत्तेयां यीशुये पर वसुआस कित्ता |
\c 11
\v 1 मरियम कने तिसदी बैहण मार्था दे ग्रां बैतनिय्याह दा लाजर नांये दा इक्क माणु बमार था |
\v 2 ऐह सैई मरियम थी जिन्नै प्रभु पर इतर पाई नैं तिसदेयां पैरां जो अपणे बाळां नैं पुंज्जेया था, इसा दा भाऊ लाजर बमार था |
\v 3 तिसदियां बैहणा तिसियो सादा घल्लया, हे प्रभु, दिक्ख जिस नैं तू प्यार करदा एै सैह बमार एै |”
\v 4 ऐह सुणी नैं यीशुयें ग्लाया ऐह बमारी मौता दी नी; अपर परमात्मे दी महिमा तांई एै, कि तिसदे दुआरा परमात्मे दे पुतर दी महिमा होयें |”
\v 5 यीशु मार्था कने तिसदी बैहणा कने लाजरे नैं प्यार रखदा था |
\v 6 भिरी बी जाह्लू तिन्हीं सुणया कि सैह बमार एै, तां जिसा जगाह पर सैह था, तित्थू दो दिन होर रुकी गैया |
\v 7 इसदे बाद तिन्हीं चेलयां नैं ग्लाया, ओआ, अहां भिरी यहूदिया जो चलन |”
\v 8 चेलयां तिसियो ग्लया, हे रब्बी, हुण तां यहूदी तिज्जो पर पत्थर मारणा चाहंदे थे, कने क्या तू भिरी बी तित्थियो चलेया एै?”
\v 9 यीशुयें जबाब दित्ता, “क्या दिने दे बाराह घंटे नी होंदे? जै कोई दिने चलें तां ठोकर नी खांदा, क्जोकि इस संसारे दी लौ दिखदा एै |
\v 10 जे कोई राती चलें तां ठोकर खांदा एै, क्जोकि तिस च लौ नी |”
\v 11 तिन्हीं ऐह गल्लां ग्लाईयां, कने इसदे बाद तिन्हां नैं ग्लाणा लग्गा, म्हारा साथी लाजर सोई गैया एै, अपर मैं तिसियो जगाणा चलेया |
\v 12 ताह्लू चेलयां तिस नैं ग्लाया, हे प्रभु जै सैह सोई गैया एै, तां खरा होई जांगा |
\v 13 यीशुयें तां तिसदिया मौता दे बारे च ग्लाया था, अपर सैह समझे कि तिन्हीं निदरां ते सोई जाणे दे बारे च ग्लाया |
\v 14 ताह्लू यीशुयें तिन्हां नैं साफ साफ ग्लाई दित्ता, लाजर मरिया;
\v 15 कने मैं तुहां दिया बजाह ते खुश एै कि मैं तित्थू नी था जिस ते तुहां वसुआस करा | अपर हुण ओआ अहां तिस अल्ल चलिये |”
\v 16 ताह्लू थोमा जेह्ड़ा दिदमुस नाये ते जाणेयां जांदा एै, अपणे साथी चेलयां नैं ग्लाया, “ओआ, अहां बी तिस सौगी मरणे जो चलन |”
\v 17 तित्थू पुज्जदेयां ई यीशु जो ऐह पता लग्गा कि लाजरेयो कब्रा च रखेयो चार दिन होईयो हन |
\v 18 बैतिनिय्याह यरूशलेम दे नेह्ड़े कोई दो मील दी दूरी पर था |
\v 19 मत्ते यहूदी मार्था कने मरियमा अल्ल तिसा दे भाऊ दिया मौता पर दिलासा दैणे तांई आयेयो थे |
\v 20 जाह्लू मार्था यीशु दे ओणे दी खबर सुणी तां तिस नैं मिलणा गैयी, अपर मरियम घरें बैई रैह्यी |
\v 21 मार्था यीशुये नैं ग्लाया, हे प्रभु जै तू ऐत्थू होंदा, तां मेरा भाऊ कदी बी नी मरदा |
\v 22 कने हुण बी मैं जाणदी कि जेह्ड़ा कुच्छ तू परमात्मे ते मंगगा, परमात्मा तिज्जो दिंगा |
\v 23 यीशुयें तिसा नैं ग्लाया, तेरा भाऊ भिरी जिंदा होई जांगा |
\v 24 मार्था तिस नैं ग्लाया, “मैं जाणदी एै कि आखरी दिने दुवारा जिंदे होणे दे टैमे पर सैह जिंदा होई जांगा |”
\v 25 यीशुयें तिसा नैं ग्लाया, दुवारा जिंदे होणा कने जिन्दगी मैं ई एै; जेह्ड़ा कोई मिन्जो पर वसुआस करदा एै सैह जै मरी बी जाये तमी जींगा |
\v 26 कने जेह्ड़ा कोई जिंदा एै कने मिन्जो पर वसुआस करदा एै, सैह सदा काल तिकर नी मरगा | क्या तू इसा गल्ला पर वसुआस करदी एै?”
\v 27 तिन्नै तिस नैं ग्लाया, हां हे प्रभु, मैं वसुआस करदी कि परमात्मे दा पुतर मसीह जेह्ड़ा संसारे च ओणे आळा था, सैह तू ई एै |
\v 28 ऐह ग्लाई नैं सैह चली गैयी, कने अपणी बैहण मरियम जो सद्दी नैं डोल करी ग्लाया, “गुरु ऐत्थू ई एै कने तिज्जो सद्दा दा एै |
\v 29 ऐह सुणदे ई सैह चटपट उठी नैं तिस अल्ल आई |
\v 30 यीशु अल्ली ग्रांऐ च नी पुज्या था अपर तिसा जगाह च था जित्थू मार्था तिस नैं मिलियो थी |
\v 31 ताह्लू जेह्ड़ा यहूदी तिस सौगी घरे च थे कने तिसायो दिलासा दे दे थे, ऐह दिक्खी नैं कि मरियम चटपट उठी नैं बाहर गैयी एै ऐह समझन कि सैह कब्रा पर रोणा चलियो एै, तां तिसा दे  पंचाह चली पै |
\v 32 जाह्लू मरियम तित्थू जाई रैह्यी जित्थू यीशु था, तां तिसियो दिखदे ई तिसदेयां पैरां पैई गैयी कने ग्लाया, “हे प्रभु जै तू ऐत्थू होंदा तां मेरा भाऊ नी मरदा |”
\v 33 जाह्लू यीशुयें तिसा जो कने तिन्हां यहूदियां जो जेह्ड़े तिसा सौगी आयेयो थे, रोंदे दिखया, तां आत्मा च बड़ा भरी उदास कने परेशान होया,
\v 34 कने ग्लाया, तुहां तिसियो कुत्थू रखया ऐ?’ तिन्हां तिस नैं ग्लाया, हे प्रभु, चली नैं दिक्खी लैया |”
\v 35 यीशु रोया |
\v 36 ताह्लू यहूदी ग्लाणा लग्गे, दिक्खा, सैह तिस नैं कितणा प्यार रखदा था |
\v 37 अपर तिन्हां च कुच्छना ग्लाया, क्या ऐह जिन्हीं अन्ने दियां अखी खोलियां, ऐह बी नी करी सकेया कि ऐह माणु नी मरदा?”
\v 38 यीशु मने च भिरी बड़ा ई उदास होई नैं कब्रा पर आया | सैह इक्क खोअ थी कने इक्क पत्थर तिसा पर रखेया था |
\v 39 यीशुयें ग्लाया, “पत्थरे टाआ |” तिस मरेयो दी बैहण मार्था तिस नैं ग्लाणा लग्गी, हे प्रभु इस च हुण तां मुश्क ओआ दी एै, क्जोकि तिसियो मरेयो चार दिन होई चुकेयो हन |”
\v 40 यीशुयें तिसा नैं ग्लाया, क्या मैं तिज्जो नैं नी ग्लाया था कि जै तू वसुआस करगी, तां परमात्मे दी महिमा जो दिखगी |
\v 41 ताह्लू तिन्हां तिस पत्थरेयो टाया | यीशुयें अखी चुकी नैं ग्लाया, हे पिता, मैं तेरा धन्यावाद करदा कि तैं मेरी सुणी लैई एै |
\v 42 मैं जाणदा था कि तू सदा मेरी सुणदा एै, अपर जेह्ड़ी भीड़ अक्खें बक्खें खड़ूतियो एै, तिन्ना दिया बजाह ते मैं ऐह ग्लाया, जिसते कि सैह वसुआस करन कि तैं मिन्जो घल्लया एै |”
\v 43 ऐह ग्लाई नैं सैह बड़ी उआजा च जोरे नैं ग्लाया, हे लाजर निकळी आ |”
\v 44 जेह्ड़ा मरी गैया था जिसदे हत्थ पैर कफने नैं बन्नेयो थे सैह तियां ई निकळी आया, कने तिसदा मुंअ कपड़े नैं लपेटया था | यीशुयें तिन्हां नैं ग्लाया, तिसियो खोली दैया कने जाणा दैया |”
\v 45 ताह्लू जेह्ड़े यहूदी मरियमा सौगी आयेयो थे कने तिसदा ऐह कम्म दिखया था, तिन्हां च मत्तेयां तिस पर वसुआस कित्ता |
\v 46 अपर तिन्हां च कुच्छ फरीसियां अल्ल जाई नैं यीशु दे कम्मा दी खबर दिंदे |
\v 47 इसा गल्ला पर परधान याजयां कने फरीसियां महासभा सद्दी, कने ग्लाया, “ अहां करदे क्या हन? ऐह माणु तां मत्ते चमत्कार दस्सादा एै |
\v 48 जे अहां तिसियो इयां ई छड्डी दैन, तां सबना तिस पर वसुआस करी लैणा, कने रोमी आई नैं म्हारियां जगाह कने जातियां दूनी पर हक्क जमाई लैंगे |”
\v 49 ताह्लू तिन्हां च काइफा नांये दे इक्की माणुयें जेह्ड़ा तिस साले दा महायाजक था, तिन्ना नैं  ग्लाया, तुहां कुच्छ बी नी जाणदे;
\v 50 कने न ऐह समझदे हन कि तुहां तांई ऐह खरा एै कि म्हारे लोकां तांई इक्क माणु मरे, कने सारी जाति खत्म नी होयें |”
\v 51 ऐह गल्ल तिन्हीं आपणियां तरफा ते नी ग्लाई, अपर तिस साले दा महायाजक होई नैं भविष्यवाणीकित्ती, कि यीशु तिसा जाति तांई मरगा |
\v 52 कने ना सिरफ़ तिसा जाति तांई, अपर इसतांई बी कि परमात्मे दी लग्ग लग्ग औलांदा जो इक्क करी दैं |
\v 53 कने तिसी दिने ते सैह तिसियो मकाणे दी योजना बणाणा लग्गे |
\v 54 इसतांई यीशु तिस टैम ते यहूदियां च सरेआम नी चलेया, अपर तित्थू ते बणे दे नैड़े आल्ले प्रदेश दे इफ्राईम नांदे दे इक्की सैहरे जो चली गैया; कने अपणे चेलयां सौगी तित्थू रैह्णा लग्गा |
\v 55 यहूदियां दा फसह दा तौआर नैड़ें था, कने मत्ते लोक फसह ते पैहलें देहात सैहरे ते  यरूशलेम सैहरे जो गै कि अप्पु जो शुद्ध करन |
\v 56 कने सैह यीशु जो तोपणा लग्गे कने मंदरे च खड़ौई नैं अप्पु च ग्लाणा लग्गे, तुहां क्या सोचदे हन? क्या सैह तौआरे च नी ओंगा?” परधान याजकां कने फरीसियां ऐह हुक्म दैई रखेया था कि जै कोई ऐह जाणे कि यीशु कतांह एै तां दस्सनेयों, तांकि सैह तिसियो पकड़ी सकन |
\c 12
\v 1 यीशु फसह ते छै दिन पैहलें बैतनिय्याह सैहरे च आया जित्थू लाजर था, जिसियो यीशुयें मरेयो च जिंदा कित्या था |
\v 2 तित्थू तिन्हां तिस तांई खाणा त्यार कित्ता; कने मार्था सेवा करा दी थी, कने लाजर तिन्हां च इक्क था जेह्ड़े तिस सौगी खाणा बैठया था |
\v 3 ताह्लू मरियमा जटामासियां दा आधा किलो कीमती इतर लैई नैं यीशु दे पैरां पर पाया, कने अपणे बाळां नैं तिसदे पैर पुज्जें, कने इतर दी मुश्का नैं घर खुशबूदार होई गैया |
\v 4 अपर तिसदे चेलयां च यहूदा इस्कोरियोती नांये दा इक्क चेला जेह्ड़ा तिसियो पकड़ुआणे पर था, ग्लाणा लग्गा,
\v 5 ऐह इतर तीन सौ दीनार च बेचीं नैं कंगाला जो क्जो नी दित्ता गैया?”
\v 6 तिन्हीं ऐह गल्ल इसतांई नी ग्लाई कि तिसियो कंगाला दी फिकर थी अपर इसतांई कि सैह चोर था, कने तिसा अल्ल तिन्ना दी झोली रैंह्दी थी कने तिस च जेह्ड़ा कुच्छ पांदे थे, सैह कड्डी लैंदा था |
\v 7 यीशुयें ग्लाया, तिसियो रणा दैया | तिसियो ऐह मेरे दबणे दे दिने तांई रखणा दैया |
\v 8 क्जोकि कंगाल तां तुहां सौगी हमेशा रैंह्दे हन, अपर मैं तुहां सौगी हमेशा नी रैंह्गा |
\v 9 जाह्लू यहूदियां दी बड़ी भीड़ जाणी गैयी कि सैह तित्थू एै, तां सैह ना सिरफ़ यीशु दिया बजाह ते आये अपर इसतांई बी कि लाजरे जो दिक्खन, जिसियो तिन्हीं मरेयां च जिंदा कित्या था |
\v 10 ताह्लू परधान याजकां लाजरे जो बी मकाणे दी योजना बणाई |
\v 11 क्जोकि तिसदिया बजाह ते मत्ते यहूदी चली गै कने यीशु पर वसुआस कित्ता |
\v 12 दूयें दिने मत्तेयां लोकां जेह्ड़े तौआरे च आयेयो थे ऐह सुणया; कि यीशु यरूशलेम सैहरे च ओआ दा एै |
\v 13 इसतांई तिन्हां खजूरे दियां डालियां लैइयां कने तिस नैं मिलणे जो निकळे, कने जोर नैं ग्लाणा लग्गे, होशाना ! धन एै इस्राएल दा राजा, जेह्ड़ा प्रभु दे नांये ते ओंदा एै |
\v 14 जाह्लू यीशु जो खोत्ते दा इक्क बच्चा मिलेया; तां सैह तिस पर बैई गैया, जियां लिखेया एै |
\v 15 हे सिय्योन दी कुड़ी, मत डर; दिक्ख, तेरा राजा गद्धे दे बच्चे पर चढ़ी नैं ओआ दा एै |”
\v 16 तिसदे चेले ऐह गल्लां पैहलें नी समझेयो थे, अपर जाह्लू यीशु दी महिमा प्रकट होई तां तिन्हां जो याद आया कि ऐह गल्लां तिसदे बारे च लिखियां थियां कने लोकां तिस नैं देह्या दा बर्ताव कित्ता था |
\v 17 ताह्लू भीड़ां देयां तिन्हां लोकां गवाही दित्ती, जेह्ड़ा तिस टैम तिस सौगी थे जाह्लू तिन्हीं लाजरे जो कब्रा ते सद्दी नैं मरेयां च जिंदा कित्या था |
\v 18 इसा बजाह ते ई लोक तिस नैं मिलणा आयेयो थे क्जोकि तिन्हां सुणया था कि तिन्हीं ऐह चमत्कार दस्सया एै |
\v 19 ताह्लू फरीसियां अप्पु च ग्लाया, “सोच्चा तां सैही कि तुहां ते कुच्छ नी बणी पोंदा | दिक्खा, संसार तिस पंचा चली पैया एै |”
\v 20 जेह्ड़े लोक तिस तौआरे च आराधना करणा आयेयो थे तिन्हां च कुच्छ यूनानी थे |
\v 21 तिन्हां गलील दे बैतसैदा दे रैहणे आळे फिलिप्पुसे अल्ल आई नैं तिस नैं विणती कित्ती, श्रीमान, अहां यीशुये नैं मिलणा चाहंदे हन |
\v 22 फिलिप्पुसे आई नैं अन्द्रियासे नैं ग्लाया, ताह्लू अन्द्रियासे कने फिलिप्पुसे जाई नैं यीशु नैं  ग्लाया |
\v 23 इस गल्ला पर यीशुयें तिन्हां नैं ग्लाया, सैह टैम आई गैया एै कि माणुये दे पुतरे दी महिमा होयें  |
\v 24 मैं तुहां नैं सच सच ग्लांदा कि जाह्लू तिकर कणका दा दाणां जमीना च पैई नैं मरी नी जांदा, सैह किल्ला रैंह्दा एै; अपर जाह्लू मरी जांदा एै, तां मत्ते दाणे लैयोंदा एै |
\v 25 जेह्ड़ा अपणियां जानी जो प्यारा जाणदा एै, सैह तिसियो खोई दिंदा एै; कने जेह्ड़ा इस संसारे च अपणियां जानी जो प्यारा नी जाणदा एै, सैह सदा दी जिन्दगी तांई तिसदी रक्षा करगा |
\v 26 जै कोई मेरी सेवा करें, तां मिन्जो पंचा चली पौयें; कने जित्थू मैं एै, तित्थू मेरा सेवक बी होंगा | जै कोई मेरी सेवा करें, तां पिता तिसदा आदर करगा |
\v 27 हुण मेरा जी परेशान एै | इसतांई हुण मैं क्या ग्लां? हे पिता, मिन्जो इस बग्ते ते बचा?’ नी, क्जोकि मैं इसा बजाह ते इस बग्ते जो पुज्जा एै |
\v 28 ताह्लू जेह्ड़े लोक खड़ौई नैं सुणा दे थे तिन्हां ग्लाया कि अम्बर गरजेया | दूयां ग्लाया, कोई सुअर्गदूत तिस नैं ग्लाया |”
\v 29 ताह्लू जेह्ड़े लोक खड़ौई नैं सुणा दे थे तिन्हां ग्लाया कि अम्बर गरजेया | दूयां ग्लाया, कोई सुअर्गदूत तिस नैं ग्लाया |”
\v 30 इस गल्ला पर यीशुयें ग्लाया, ऐह उआज मिन्जो तांई नी, अपर तुहां तांई आईयो एै |
\v 31 हुण इस संसारे दा न्याय होंदा एै, हुण इस संसारे दा अधिकारी कड्डी दित्ता जांगा;
\v 32 कने मैं जै धरतिया पर ते उचिया जगाह चढ़ाया जांगा, तां सबना जो अप्पु अल्ल खिंजगा |”
\v 33 इयां ग्लाई नैं तिन्हीं ऐह प्रकट करी दित्ता कि सैह कैदयी मौता नैं मरगा |
\v 34 इस पर लोकां तिस नैं ग्लाया, अहां व्यवस्था दी ऐह गल्ल सुणी एै कि मसीह हमेशा रैंह्गा, भिरी तू क्जो ग्लांदा एै कि माणुये दे पुतरे जो उंचे पर चढ़ाया जाणा जरूरी एै?” ऐह माणु दा पुतर कुण एै?”
\v 35 यीशुयें तिन्हां नैं ग्लाया, जोती हुण थोड़ी देर तिकर तुहां दे बिच एै | जाह्लू तिकर जोती तुहां सौगी एै ताह्लू तिकर चलदे चला, इयां नी होयें कि नैहरा तुहां जो आई घेरें; जेह्ड़ा नैहरे च चलदा एै सैह नी जाणदा कि कतांह चलेया एै |
\v 36 जाह्लू तिकर जोती तुहां सौगी एै, जोतिया पर वसुआस करा तांकि तुहां जोती दी औलाद बणा |” ऐह गल्लां ग्लाई नैं यीशु चली गैया कने तिन्हां सामणे नी आया |
\v 37 तिन्हीं तिन्हां सामणे जो इतणे चमत्कार दस्से, तमी तिन्हां तिस पर वसुआस नी कित्ता;
\v 38 तांकि यशायाह भविष्यवक्ता दा वचन पूरा होयें जेह्ड़ा तिन्हीं ग्लाया; “हे प्रभु म्हारे समाचारे  दा कुणी वसुआस कित्ता एै? कने प्रभु दा बांई दा जोर कुस पर प्रकट होया एै?”
\v 39 इसा बजाह ते सैह वसुआस नी करी सके, क्जोकि यशायाहें ऐह बी ग्लाया;
\v 40 तिन्हीं तिन्हां दियां अखी अन्नियां कने तिन्हां दा मन कठोर करी दित्ता एै; कुत्की इयां नी होयें कि सैह अखी नैं दिक्खन कने मन नैं समझन, कने फिर न, कने मैं तिन्हां जो ठीक करां |”
\v 41 यशायाहें ऐह गल्लां इसतांई ग्लाईयां कि तिन्हीं तिसदी महिमा दिक्खी, कने तिन्हीं तिसदे बारे च गल्लां कित्तियां |
\v 42 तमी अधिकारीयां च मत्तेयां तिस पर वसुआस कित्ता, अपर फरीसियां दिया बजाह ते नी मनदे थे, कुत्की इयां नी होयें कि सैह अरधानालय च ते कड्डे जांन;
\v 43 क्जोकि परमात्मे दी तरफा दी महिमा ते जादा तिन्हां जो माणुआं दी तरफा दी महिमा जादा प्यारी लगदी थी |
\v 44 यीशुयें जोरे नैं ग्लाया, जेह्ड़ा मिन्जो पर वसुआस करदा एै, सैह मिन्जो पर नी अपर मिन्जो घल्लणे आळे पर वसुआस करदा एै |
\v 45 कने जेह्ड़ा मिन्जो दिखदा एै, सैह मेरे घल्लणे आळे जो दिखदा एै |
\v 46 मैं संसारे च जोती होई नैं आया एै, तांकि जेह्ड़ा कोई मिन्जो पर वसुआस करें सैह नैहरे च नी रैंह्य |
\v 47 जै कोई मेरियां गल्लां सुणी नैं नी मने, तां मैं तिसियो अपराधी नी ठहरांदा; क्जोकि मैं संसारे जो अपराधी ठहराणे तांई नी, अपर संसारे दा उद्धार करणे तांई आया एै |
\v 48 जेह्ड़ा मिन्जो तुच्छ जाणदा एै कने मेरियां गल्लां स्वकार नी करदा एै तिसजो अपराधी ठहराणे आळा तां इक्क एै; मतलब जेह्ड़ा वचन मैं ग्लाया एै, सैई पिछले दिना चतिसियो अपराधी ठहरांगा |
\v 49 क्जोकि मैं ने अपणिया तरफा ते गल्लां नी कित्तियां; अपर पिता जिन्हीं मिन्जो घल्लया एै तिन्हीं मिन्जो हुक्म दित्ता एै कि क्या क्या ग्लां कने क्या क्या बोलें?” कने मैं जाणदा कि तिसदा हुक्म सदा दी जिन्दगी एै | इसतांई मैं जेह्ड़ा कुच्छ ग्लांदा एै, सैह जियां पिता नैं मिन्जो नैं ग्लाया एै तियां ई ग्लांदा एै |”
\c 13
\v 1 फसह दे तौआरे ते पैहलें, जाह्लू यीशुये पता लग्गा कि मेरा सैह बग्त आई पुज्जया एै कि संसारे छड्डी नैं पिता अल्ल जां, तां अपणेयां लोकां नैं जेह्ड़े संसारे च थे जियां प्यार सैह करदा था, अंत तिकर तियां ई प्यार करदा रैह्या |
\v 2 जाह्लू सैतान शमौने दे पुतरें यहूदा इस्करियोतिये दे मने च ऐह पाई चुकेया था कि तिसियो पकड़ुआये तां खाणे दे बग्त,
\v 3 यीशुयें, ऐह जाणी नैं कि पितें सारा कुच्छ मेरे हत्थे च करी दित्ता एै कने मैं परमात्मे पास्से ते आया एै कने परमात्मे अल्ल जांदा |
\v 4 खाणा खाई नैं सैह उठया अपणे पराले आल्ले कपड़े खोली दित्ते, कने तौलिया लैई नैं अपणा लक्क बन्नया |
\v 5 ताह्लू भांडे च पाणी भरी नैं चेलयां दे पैरां धोणा कने जेह्ड़ा तौलिया नैं तिसदे लक्के बन्नया था तिस नैं पुंज्जणा लग्गा |
\v 6 जाह्लू यीशु शमौन पतरसे अल्ल आया, ताह्लू पतरसें तिसियो ग्लाया, हे प्रभु, क्या तू मेरे पैरां धोंणा लगेया एै |
\v 7 यीशुयें तिस जो जबाब दित्ता, जेह्ड़ा मैं करदा, तू तिसियो अल्ली नी जाणदा, अपर इसदे बाद समझी जांगा |”
\v 8 पतरसें तिस नैं ग्लाया, तू मेरे पैरां कदी नी धोई सकगा |” ऐह सुणी नैं यीशुयें तिस नैं ग्लाया, “जे मैं तिज्जो नी धोयें, तां मिन्जो नैं तेरा कुच्छ बी हेस्सा नी |”
\v 9 शमौन पतरसें तिस नैं ग्लाया, हे प्रभु, तां मेरे पैर ई नी, अपर हत्थ कने मुंडे बी धोई दे |”
\v 10 यीशुयें तिस नैं ग्लाया, “जेह्ड़ा नौई चुकेया एै तिसियो पैरां छड्डी होर कुच्छ धोणे दी जरूरत नी, अपर सैह बिल्कुल शुद्ध एै; कने तुहां शुद्ध हन, अपर सारे दे सारे शुद्ध नी |”
\v 11 सैह तां अपणे पकड़ुआणे आळे जो जाणदा था, इसतांई तिन्हीं ग्लाया, "तुहां सारे दे सारे शुद्ध नी |
\v 12 जाह्लू सैह तां तिन्हां दे पैरां धोई बैठा, कने अपणे कपड़े पैहनी नैं भिरी बैई गैया, तां तिन्हां नैं  ग्लाणा लग्गा, क्या तुहां समझे कि मैं तुहां नैं क्या कित्ता?
\v 13 तुहां मिन्जो गुरु कने प्रभु ग्लांदे हन कने ठीक ई ग्लांदे हन, क्जोकि मैं सैई एै |
\v 14 जे मैं प्रभु कने गुरु होई नैं तुहां दे पैर धोत्ते, तां तुहां जो बी इक्की दूये दे पैर धोणा चाइदे |
\v 15 क्जोकि मैं तुहां जो नमूना दस्सी दित्ता एै कि जियां मैं तुहां नैं कित्ता एै, तुहां बी तियां ई करा करा |
\v 16 मैं तुहां नैं सच सच ग्लांदा, नौकर अपणे मालके ते बडा नी, कने नी घल्लया होया अपणे घल्लणे आळे ते |
\v 17 तुहां ऐह गल्लां जाणदे हन, कने जै तिन्हां पर चलन तां सुखी हन |
\v 18 मैं तुहां सबना दे बारे च नी ग्लांदा; जिन्हां जो मैं चुणी लेया एै, तिन्ना जो मैं जाणदा; अपर ऐह इसतांई एै कि पवित्रशास्त्रे दा ऐह वचन पूरा होयें, जेह्ड़ा मेरी रोटी खांदा एै, तिन्हीं मिन्जो पर लत्त चुकी |
\v 19 हुण मैं तिसदे होणे ते पैहलें तुहां जो ग्लांदा कि जाह्लू ऐह होई जाये तां तुहां वसुआस करा कि मैं सैई एै |
\v 20 मैं तुहां नैं सच सच ग्लांदा कि जेह्ड़ा मेरे घल्लेयो जो ग्रहण करदा एै, सैह मिन्जो ग्रहण करदा एै; कने जेह्ड़ा मिन्जो ग्रहण करदा एै, सैह मेरे घल्लणे आळे जो ग्रहण करदा एै |
\v 21 ऐह गल्लां ग्लाई नैं यीशु आत्मा च परेशान होया कने ऐह गवाही दित्ती, मैं तुहां नैं सच सच ग्लांदा कि तुहां च इक्क मिन्जो पकड़ुआंगा |”
\v 22 चेले शक करी नैं कि सैह कुस दे बारे च ग्लांदा एै, इक्की दूये बक्खी दिखणा लग्गे |
\v 23 तिसदे चेलयां च इक्क जिसियो यीशु प्यार करदा था, यीशु दी छातिया पास्से झुकी नैं बैठया था  |
\v 24 शमौन पतरसें तिस बक्खी इशारा करी नैं तिसते पूछ्या, दस्स तां, सैह कुस दे बारे च ग्लादा एै |
\v 25 ताह्लू तिन्हीं तिस साइयां यीशु दी छातिया बक्खी झुकी नैं तिसते पूछ्या, “हे प्रभु सैह कुण एै?”
\v 26 यीशुयें जबाब दित्ता, जिसियो मैं ऐह रोटी दा टुकड़ा डुबाई नैं दिंगा सैई एै | कने तिन्हीं टुकड़ा डुबाई नैं शमौन इस्करियोती दे पुतर यहूदा जो दित्ता |
\v 27 टुकडा लैंदे ई सैतान तिस च समाईया | ताह्लू यीशुयें तिस नैं ग्लाया, जेह्ड़ा तू करा दा एै, तौली कर |”
\v 28 अपर बैठणे आळेयां च कुणी नी जाणेयां कि तिन्हीं ऐह गल्ल तिस नैं क्जो ग्लाई |
\v 29 यहूदा अल्ल झोली रैंह्दी थी इसतांई कुच्छना चेलयां समझया कि यीशु तिस नैं ग्ला दा एै कि जेह्ड़ा कुच्छ अहां जो तौआरे बासती चाइदा सैह मूलें लैन, या ऐह कि कंगाला जो कुच्छ दैन |
\v 30 सैह टुकड़ा लैई नैं ताह्लू ई बाहरेयो चली गैया; कने ऐह राती दा बग्त था |
\v 31 जाह्लू सैह बाहरेयो चली गैया तां यीशुयें ग्लाया, “हुण माणुये दे पुतरे दी महिमा होई एै, कने परमात्मे दी महिमा तिस च होई एै;
\v 32 [जे तिस च परमात्मे दी महिमा होई,] तां परमात्मा बी अप्पु च तिसदी महिमा करगा कने तौली करगा |
\v 33 हे जागतो, मैं होर थोड़ी देर तुहां अल्ल एै : भिरी तुहां मिन्जो तोपगे, कने जियां मैं यहूदियां नैं ग्लाया, जित्थू मैं चलेया एै तित्थू तुहां नी आई सकदे, तियां ई मैं हुण तुहां नैं बी ग्लांदा |
\v 34 मैं तुहां जो इक्क नौआ हुक्म दिंदा कि इक्की दूये नैं प्यार रखा; जियां मैं तुहां नैं प्यार रखेया एै, तियां ई तुहां बी इक्की दूये नैं प्यार करा |
\v 35 जै अप्पु च प्यार रखगे, तां इसते सारे जाणगे कि तुहां मेरे चेले हन |”
\v 36 शमौन पतरसें तिस नैं ग्लाया, हे प्रभु तू कुत्थू चलया एै?” यीशुयें जबाब दित्ता, जित्थू मैं चलेया औत्थू तू अल्ली मिन्जो पंचा आई नी सकदा; अपर इसदे बाद मिन्जो पंचा ओंगा |”
\v 37 पतरसें तिस नैं ग्लाया, हे प्रभु, हुण मैं तिज्जो पचां क्जो नी आई सकदा? मैं तां तिज्जो तांई अपणी जान बी दैई दिंगा |” यीशुयें जबाब दित्ता, “क्या तू मिन्जो तांई अपणी जान दिंगा? मैं तिज्जो नैं सच सच ग्लांदा कि कुक्ड़ बांग नी दिंगा जाहलू तिकर तैं तीन बरी मिन्जो ते मुकरी नी जांगा |
\c 14
\v 1 तुहां दा मन परेशान ना होयें; परमात्मे पर वसुआस रखा कने मिन्जो पर बी वसुआस रखा |
\v 2 मेरे पिता दे घरें मत्तेयां जो रैह्णे दी जगाह एै, जै नी होंदी तां मैं तुहां नैं ग्लाई दिंदा; क्जोकि मैं तुहां तांई जगाह त्यार करणा चलेया |
\v 3 कने जै मैं जाई नैं तुहां तांई जगाह त्यार करें, तां भिरी आई नैं तुहां जो अप्पु सौगी औत्थू लैई जांगा कि जित्थू मैं रैंह तित्थू तुहां बी रैह्या |
\v 4 जित्थू मैं चलेया तुहां तित्थू दा रस्ता जाणदे हन |”
\v 5 थोमें तिस नैं ग्लाया, हे प्रभु, अहां नी जाणदे कि तू कुत्थू चलेया एै; तां रस्तेयो कियां जाणन?”
\v 6 यीशुयें तिस नैं ग्लाया, रस्ता कने सच कने जिन्दगी मैं एै; मिन्जो बगैर कोई बी पिता अल्ल नी पुज्जी सकदा
\v 7 जे तुहां मिन्जो जाणेया होंदा, तां मेरे पिता जो बी जाणदे; कने हुण तिसियो जाणदे हन, कने तिसियो दिखया बी एै |”
\v 8 फिलिप्पुसें तिस नैं ग्लाया, हे प्रभु, पिता जो अहां जो दस्सी दै, ऐही म्हारे तांई बोह़त एै
\v 9 यीशुयें तिस नैं ग्लाया, “हे फिलिप्पुस, मैं इतणे दिना ते तुहां सौगी, कने क्या तू मिन्जो नी जाणदा? जिन्हीं मिन्जो दिखया एै तिन्हीं पिता जो दिखया एै | तू क्जो ग्ला दा एै कि पिता जो अहां जो दस्स?
\v 10 क्या तू वसुआस नी करदा कि मैं पिता च एै कने पिता मिन्जो च एै; ऐह गल्लां जेह्ड़ियां मैं तुहां नैं ग्लांदा, अपणियां तरफा ते नी ग्लांदा, अपर पिता मिन्जो च रैह्यी नैं अपणेयां कम्मा करदा एै |
\v 11 मेरा वसुआस करा कि मैं पिता च एै कने पिता मिन्जो च एै; नी तां कम्मा दिया बजाह ते मेरा वसुआस करा |
\v 12 मैं तुहां नैं सच सच ग्लांदा कि जेह्ड़ा मिन्जो पर वसुआस करदा एै, ऐह कम्म जेह्ड़े मैं करदा सैह बी करगा, अपर इन्हां ते बी बडे कम्म करगा, क्जोकि मैं पिता अल्ल चलेया |
\v 13 जेह्ड़ा कुच्छ तुहां मेरे नांये ते मंगगे, सैई मैं करगा कि पुतरे दुआरा पिता दी महिमा होयें |
\v 14 जै तुहां मिन्जो ते मेरे नांये ते कुच्छ मंगगे, तां मैं तिसियो करगा |
\v 15 जे तुहां मिन्जो नैं प्यार रखदे हन, तां मेरे हुक्मा जो मनगे |
\v 16 मैं पिता नैं विणती करगा, कने सैह तुहां जो इक्क होर सहायक दिंगा कि सैह हमेशा तुहां सौगी रैंह |
\v 17 मतलब सच दा आत्मा, जिसियो संसार ग्रहण नी करी सकदा, क्जोकि सैह ना तिसियो दिखदा एै कने ना तिसियो जाणदा एै; तुहां तिसियो जाणदे हन, क्जोकि सैह तुहां सौगी रैंह्दा एै, कने सैह तुहां च होंगा |
\v 18 मैं तुहां जो अनाथ नी छडगा, मैं तुहां अल्ल ओंदा एै |
\v 19 कने थोड़ी देर रैह्यी गैयी एै कि भिरी संसार मिन्जो नी दिखगा, अपर तुहां मिन्जो दिखगे; इसतांई कि मैं जिंदा एै, तुहां बी जिंदे रैंह्गे |
\v 20 तिस दिन तुहां जाणी लैंगे कि मैं अपणे पिता च एै, कने तुहां मिन्जो च, कने मैं तुहां च |
\v 21 जिस अल्ल मेरे हुक्म हन कने सैह तिन्हां जो मनदा एै, सैई मिन्जो नैं प्यार रखदा एै; कने जेह्ड़ा मिन्जो नैं प्यार रखदा एै तिस नैं मेरा पिता प्यार करगा, कने मैं तिस नैं प्यार रखगा कने अप्पु जो तिस पर प्रकट करगा |
\v 22 तिस यहूदें जेह्ड़ा इस्करियोती नी था, तिस नैं ग्लाया, “हे प्रभु, क्या होया कि तू अप्पु जो अहां पर प्रकट करणा चाहंदा एै कने संसारे पर नी?”
\v 23 यीशुयें तिस जो जबाब दित्ता, “जै कोई मिन्जो नैं प्यार रखगा तां सैह मेरे वचना जो मनगा, कने मेरा पिता तिस नैं प्यार रखगा, कने अहां तिस अल्ल ओंगे कने तिस सौगी रैंह्गे |
\v 24 जेह्ड़ा मिन्जो नैं प्यार नी रखदा, सैह मेरेयां वचना नी मंनदा; कने जेह्ड़ा वचन तुहां सुणदे हन सैह मेरा नी अपर पिता दा एै, जिन्नी मिन्जो घल्लया |
\v 25 ऐह गल्लां मैं तुहां सौगी रैंह्दे होये तुहां नैं ग्लाईयां |
\v 26 अपर सहायक मतलब पवित्र आत्मा जिसियो पिता मेरे नांये ते घल्लगा, सैह तुहां जो सारियां  गल्लां सखांगा, कने जेह्ड़ा कुच्छ मैं तुहां नैं ग्लाया एै सैह सारा तुहां जो याद करांगा |
\v 27 मैं तुहां जो शांति दैई नैं जांदा, मैं अपणी शांति तुहां जो दिंदा, जियां संसार दिंदा एै, तुहां जो नी दिंदा : तुहां दा मन परेशान नी होयें कने नी डरे |
\v 28 तुहां सुणेया कि मैं तुहां नैं ग्लाया, मैं चली पैया, कने तुहां अल्ल भिरी ओंगा | जै तुहां मिन्जो नैं प्यार रखदे, तां इसा गल्ल ते खुश होंदे कि मैं पिता अल्ल चली पैया, क्जोकि पिता मिन्जो ते बडा एै
\v 29 कने मैं हुण इसदे होणे ते पैहलें तुहां नैं ग्लाई दित्या एै, कि जाह्लू सैह होई जाये, तां तुहां वसुआस करन |
\v 30 मैं हुण तुहां नैं होर मत्तियां गल्लां नी करगा, क्जोकि इस संसारे दा अधिकारी ओआ दा एै | मिन्जो पर तिसदा कोई हक्क नी; अपर ऐह इसतांई होंदा एै कि संसार जाणे कि मैं पिता नैं प्यार रखदा एै, कने जियां पितें मिन्जो हुक्म दित्या मैं तियां ई करदा | उठा, ऐत्थू ते चलदे |
\c 15
\v 1 सच्ची अंगूरा दी बेल मैं एै, कने मेरा पिता जमीदार एै |
\v 2 जेह्ड़ी डाळी मिन्जो च एै कने नी फलदी एै, तिसायो सैह बडदा एै जेह्ड़ी फळदी एै तिसायो छांटदा तांकि होर फळें |
\v 3 तुहां तां तिस वचने दिया बजाह ते जेह्ड़ा मैं तुहां नैं ग्लाया एै, शुद्ध हन |
\v 4 तुहां मिन्जो च बणी रैह्या, कने मैं तुहां च | जियां डाळी जै अंगूरा दी बेली च बणी नी रैह्य तां अप्पु ते नी फळी सकदी, तियां ई तुहां बी जै मिन्जो च बणी नी रैह न  तां नी फळी सकदी |
\v 5 मैं अंगूरा दी बेल एै तुहां डाळियां हन | जेह्ड़ा मिन्जो च बणया रैंह्दा एै कने मैं तिस च, सैह मत्ते फळ दिंदा एै, क्जोकि मिन्जो ते बक्ख होई नैं तुहां कुच्छ बी नी करी सकदे |
\v 6 जे कोई मिन्जो च बणया नी रैह्य, तां सैह डाळिया साइयां सट्टेया जांदा, कने सूकी जांदा एै; कने लोक तिन्हां जो बटीणी नैं अग्गी च पाई दिंदे हन, कने सैह फकूई जांदी एै |
\v 7 जे तुहां मिन्जो च बणी रैह्या कने मेरा वचन तुहां च बणया रैह्य, तां जेह्ड़ा मंगणा चान कने सैह तुहां तांई होई जांगा |
\v 8 मेरे पिता दी महिमा इसी तेहोंदी एै कि तुहां मत्ता सारा फळ लैयोन तांई तुहां मेरे चेले होंगे |
\v 9 जियां पितें मिन्जो नैं प्यार रखेया, तियां ई मैं तुहां नैं प्यार रखेया; मेरे प्यारे च बणी रैह्या |
\v 10 जे तुहां मेरे हुक्मां जो मनगे, तां मेरे प्यारे च बणी रैह्गे; जियां कि मैं अपणे पिता दे हुक्मां जो मानया एै, कने तिसदे प्यारे च बणी रैह्दा एै |
\v 11 मैं ऐह गल्लां तुहां नैं इसतांई ग्लांईयां हन, कि मेरी खुशी तुहां च बणी रैह्य, कने तुहां दी खुशी पूरी होई जां |
\v 12 मेरे हुक्म ऐह एै, कि जियां मैं तुहां नैं प्यार रखेया, तियां ई तुहां बी इक्की दूये नैं प्यार रखा |
\v 13 इसते बडा प्यार कुसी दा नी कि कोई अपणे साथियां तांई अपणी जान दैं |
\v 14 जेह्ड़ा हुक्म मैं तुहां जो दित्या, जै तिसियो मना तां तुहां मेरे साथी हन |
\v 15 हुण ते मैं तुहां जो नौकर नी ग्लांगा, क्जोकि नौकर नी जाणदा कि तिसदा मालक क्या करदा एै; अपर मैं तुहां जो साथी ग्लाया एै, क्जोकि मैं जेह्ड़ियां गल्लां अपणे पिता ते सुणियां , सैह सारियां दस्सी दित्तियां |
\v 16 तुहां मिन्जो नी चुणया अपर मैं तुहां जो चुणया एै कने तुहां जो न्युक्त कित्या कि तुहां जाई नैं फळ लैयोआ कने तुहां दा फळ बणी रैह्य, कि तुहां मेरे नांये ते जेह्ड़ा कुच्छ पिता ते मंगगे, सैह तुहां जो दैं |
\v 17 इन्हां गल्लां दे हुक्म मैं तुहां जो इसतांई दित्ते कि तुहां इक्की दूये नैं प्यार रखन |
\v 18 जे संसार तुहां नैं बैर रखदा एै, तां तुहां जाणदे हन कि तिन्हीं तुहां ते पैहलें मिन्जो नैं बैर रखेया |
\v 19 जे तुहां संसारे दे होंदे, तां संसार अपणेयां नैं प्यार रखदा; अपर इसा बजाह ते कि तुहां संसारे दे नी, अपर मैं तुहां जो संसारे ते चुणी लैया एै, इसतांई संसार तुहां नैं बैर रखदा एै |
\v 20 जेह्ड़ी गल्ल मैं तुहां नैं ग्लाईयो थी, नौकर अपणे मालके ते बडा नी होंदा, तिस जो याद रक्खा | जे तिन्ना मिन्जो सताया, तां तुहां जो बी सतांगे; जे तिन्ना मेरी गल्ल मनी, तां तुहां दी बी मनगे |
\v 21 अपर ऐह सारा कुच्छ सैह मेरे नांये दिया बजाह ते तुहां नैं करगे, क्जोकि सैह मेरे घल्लणे आळे जो नी जाणदे |
\v 22 जे मैं नी ओंदा कने तिन्हां  नैं गल्लां नी करदा, अपर हुण तिन्हां अल्ल तिन्हां दे पापे तांई कोई भाना नी तां |
\v 23 जेह्ड़ा मिन्जो नैं बैर रखदा एै, सैह मेरे पिता नैं बी बैर रखदा एै |
\v 24 जे मैं तिन्हां च सैह कम्म नी करदा जेह्ड़े होर कुणी नी कित्ते, तां सैह पापी नी होंदे; अपर हुण तां तिन्हां मिन्जो कने मेरे पिता दूनी जो दिखया कने दूनी नैं बैर रखेया |
\v 25 ऐह इसतांई होया कि सैह वचन पूरा होयें, जेह्ड़ा तिन्हां दिया व्यवस्था च लिखेया एै, तिन्हां  मिन्जो नैं बेकार बैर कित्ता |
\v 26 अपर जाह्लू सैह सहायक ओंगा, जिसियो मैं तुहां अल्ल पिता दे पास्से ते घल्लगा मतलब सच दा आत्मा जेह्ड़ा पिता दे पास्से ते निकळदा एै, तां मेरी गवाही दिंगा | कने तुहां बी मेरे गवाह होन क्जोकि तुहां शुरू ते मिन्जो सौगी रैह्यो |
\c 16
\v 1 ऐह गल्लां मैं तुहां नैं इसतांई ग्लाईयां कि तुहां ठोकर नी खां न |
\v 2 सैह तुहां जो आराधनालयां ते कड्डी दिंगे, अपर सैह टैम ओआ दा एै, कि जेह्ड़ा कोई तुहां जो मारी दिंगा सैह समझगा कि मैं परमात्मे दी सेवा करदा |
\v 3 इयां सैह इसतांई करगे कि तिन्हां ना पिता जो जाणेया एै कने ना मिन्जो जाणदे हन |
\v 4 अपर ऐह गल्लां मैं ने इसतांई तुहां नैं ग्लाईयां, कि जाह्लू इन्हां दा बग्त ओयें तां तुहां जो याद आई जां कि मैं तुहां नैं पैहलें ई ग्लाई दित्या था | मैं शुरू च तुहां नैं ऐह गल्लां इसतांई नी ग्लाईयां क्जोकि मैं तुहां सौगी था |
\v 5 अपर हुण मैं अपणे घल्लणे आळे अल्ल चलेया; कने तुहां च कोई मिन्जो ते नी पूछ दा, तू कुत्थू चलेया एै?”
\v 6 अपर मैं जेह्ड़ियां ऐह गल्लां तुहां नैं ग्लाईयां हन, इसतांई तुहां दा मन दुखे नैं भरौई गैया एै |
\v 7 तमी मैं तुहां नैं सच ग्लांदा कि मेरा जाणा तुहां तांई खरा एै, क्जोकि जै मैं नी जां तां सैह सहायक तुहां अल्ल नी ओंगा; अपर जै मैं जां, तां तिसियो तुहां अल्ल घल्लगा |
\v 8 जाह्लू सैह ओंगा तां पाप कने धार्मिकता कने न्याय दे बारे च संसारे दा शक दूर करगा;
\v 9 पाप दे बारे च इसतांई कि सैह मिन्जो पर वसुआस नी करदे |
\v 10 कने धार्मिकता दे बारे च इसतांई कि मैं पिता अल्ल चलेया, कने तुहां मिन्जो भिरी नी दिखगे;
\v 11 न्याय दे बारे च इसतांई कि संसारे दा अधिकारी अपराधी ठहराया गैया एै |
\v 12 मिन्जो तुहां नैं होर बी मत्तियां गल्लां ग्लाणियां हन, अपर हुण तुहां तिन्हां जो सैई नी सकदे |
\v 13 अपर जाह्लू सैह मतलब सच दा आत्मा ओंगा, तां तुहां जो सारा सचाईया दा रस्ता दस्सगा, क्जोकि सैह अपणे पास्से ते नी ग्लांगा अपर जेह्ड़ा कुच्छ सुणगा सैई ग्लांगा, कने ओणेआळियां गल्लां तुहां नैं दस्सगा |
\v 14 सैह मेरी महिमा करगा, क्जोकि सैह मेरियां गल्लां तेई लैई नैं तुहां जो दस्सगा |
\v 15 जेह्ड़ा कुच्छ पिता दा एै, सैह सारा मेरा एै; इसतांई मैं ग्लाया कि सैह मेरियां गल्लां ते लैई नैं तुहां जो दस्सगा |
\v 16 थोड़िया देरा बाद तुहां मिन्जो नी दिखगे, कने भिरी थोड़ी देरा बाद मिन्जो दिखगे |”
\v 17 ताह्लू तिसदे कुच्छना चेलयां अप्पु च ग्लाया, ऐह क्या एै जेह्ड़ा सैह अहां नैं ग्लांदा एै, थोड़िया देरा बाद तुहां मिन्जो नी दिखगे, कने भिरी थोड़िया देरा बाद मिन्जो दिखगे?’ कने ऐह इसतांई कि मैं पिता अल्ल चलेया |
\v 18 ताह्लू तिन्हां ग्लाया, ऐह थोड़ी देरा बाद जेह्ड़ा सैह ग्लांदा एै, क्या गल्ल एै, अहां नी जाणदे कि सैह क्या ग्लांदा एै |”
\v 19 यीशुयें ऐह जाणी नैं कि सैह मिन्जो ते पूछणा चाहंदे हन, तिन्हां नैं ग्लाया, क्या तुहां अप्पु च मेरिया इसा गल्ला दे बारे च पूछ गिच्छ करा दे हन, थोड़िया देरा बाद तुहां मिन्जो नी दिखगे, कने भिरी थोड़िया देरा बाद मिन्जो दिखगे?
\v 20 मैं तुहां नैं सच सच ग्लांदा कि तुहां रोंगे कने भिरी दुख मनागे, अपर संसार खुश मनागा; तुहां जो दुख होंगा, अपर तुहां दुख खुशिया च बदली जांगा |
\v 21 प्रसूता दे टैम जणासा जो दुख होंदा एै, क्जोकि तिसा दा दुखे दा बग्त आई पुज्जया एै, अपर जाह्लू सैह जागते जो जन्म दैई दिंदी एै, तां इसा खुशिया च कि संसारे च इक्क माणु पैदा होया, तिस पीड़ा जो भिरी याद नी करदी |
\v 22 तियां ई तुहां जो बी हुण तां दुख एै, अपर मैं तुहां नैं भिरी मिलगा कने तुहां दे मने च खुशी आई जांगी; कने तुहां दिया खुशिया जो कोई तुहां ते खोई नी लैंगा |
\v 23 तिस दिने तुहां मिन्जो ते कुच्छ नी पूछगे | मैं तुहां नैं सच सच ग्लांदा, जै पिता ते कुच्छ मंगगे, तां सैह मेरे नांये ते तुहां जो दिंगा |
\v 24 अल्ली तिकर तुहां मेरे नांये ते कुच्छ नी मंगया; मंगगे तां पांगे तांकि तुहां दी खुशी पूरी होई जाये |
\v 25 मैं ऐह गल्लां तुहां नैं उदारणा च ग्लाईयां हन, अपर सैह टैम ओंदा एै कि मैं तुहां नैं भिरी उदारणा च नी ग्लांगा, अपर खुली नैं तुहां जो पिता दे बारे च दस्सगा |
\v 26 तिस दिन तुहां मेरे नांये ते मंगगे; कने मैं तुहां नैं ऐह नी ग्लांदा कि मैं तुहां तांई पिता नैं विणती करगा;
\v 27 क्जोकि पिता तां अप्पु ई तुहां नैं प्यार रखदा एै, इसतांई कि तुहां मिन्जो नैं प्यार रखेया एै कने ऐह बी वसुआस कित्या एै कि मैं पिता दे पास्से ते आया |
\v 28 मैं पिता दे पास्से ते संसारे च आया; मैं भिरी संसारे जो छड्डी नैं पिता अल्ल चलेया |”
\v 29 तिसदे चेलयां ग्लाया, दिक्ख, हुण तां तू खुली नैं ग्लांदा एै, कने कोई उदारण नी ग्लांदा |
\v 30 हुण अहां जाणी गैयो हन, कि तू सब कुच्छ जाणदा एै, कने इसदी जरूरत नी कि कोई तिज्जो ते कुच्छ पूच्छे; इस ते अहां वसुआस करदे हन कि तू परमात्मे दे पास्से ते आया एै |
\v 31 ऐह सुणी नैं यीशुयें तिन्हां नैं ग्लाया, “क्या तुहां अल्ली वसुआस करदे हन?
\v 32 दिक्खा, सैह बग्त ओआ दा एै अपर आई पुज्जा एै कि तुहां सारे लग्ग लग्ग होई नैं अपणा अपणा रस्ता लैई लैंगे, कने मिन्जो किल्ला छड्डी दिंगे; तमी मैं किल्ला नी क्जोकि पिता मिन्जो सौगी एै | मैं ऐह गल्लां तुहां नैं इसतांई ग्लाईयां हन कि तुहां जो मिन्जो च शांति मिले | संसारे च तुहां जो दुख होंदा एै, अपर हौंसला रक्खा, मैं संसारे जो जीती लैया एै |’
\c 17
\v 1 यीशुयें ऐह गल्लां ग्लाईयां कने अपणी अखी अम्बरे दे पास्से चुकी नैं ग्लाया, हे पिता, सैह बग्त आई पुज्जया एै; अपणे पुतरे दी महिमा कर कि पुतर बी तेरी महिमा करें,
\v 2 क्जोकि तैं तिसियो सारे प्राणियां पर हक्क दित्या, कि जिन्हां जो तैं तिसियो दित्या एै तिन्हां सारेयां जो सैह सदा दी जिन्दगी दैं |
\v 3 कने सदा दी जिन्दगी ऐह एै कि सैह तिजो इक्कमात्र सच्चे परमात्मे जो कने यीशु मसीह जो, जिसियो तैं घल्लया एै, जाणन |  |
\v 4 जेह्ड़ा कम्म तैं मिन्जो करणे जो दित्या था, तिसियो पूरा करी नैं मैं धरतिया पर तेरी महिमा कित्ती एै |
\v 5 हुण हे पिता, तू अपणे सौगी मेरी महिमा तिसा महिमा नैं कर जेह्ड़ी संसारे दिया सृष्टिया ते पैहले, मेरी तिज्जो सौगी थी |
\v 6 मैं तेरा नां तिन्हां माणुआं पर प्रकट कित्या एै जिन्हां जो तैं संसारे च मिन्जो दित्ता | सैह तेरे थे कने तैं सैह मिन्जो दित्ता, कने तिन्हां तेरे वचने जो मनी लैया एै |
\v 7 हुण सैह जाणी गैयो हन कि जेह्ड़ा कुच्छ तैं मिन्जो दित्या एै सैह सारा तेरे पास्से ते एै |
\v 8 क्जोकि जेह्ड़ा वचन तैं मिन्जो दित्ते, मैं सैह वचन तिन्हां अल्ल पुज्जाई दित्ते; कने तिन्हां वचना जो ग्रहण कित्ता, कने सच सच जाणी लैया एै कि मैं तेरे पास्से ते आया, कने वसुआस करी लैया एै कि तैं ई मिन्जो घल्लया |
\v 9 मैं तिन्हां तांई विणती करदा एै, संसारे तांई विणती नी करदा अपर तिन्ना तांई जेह्ड़े तैं मिन्जो दित्तेयो हन, क्जोकि सैह तेरे हन;
\v 10 कने जेह्ड़ा कुच्छ मेरा एै सैह सारा तेरा एै, कने जेह्ड़ा तेरा एै सैह मेरा एै, कने इन्हां ते मेरी महिमा प्रकट होईयो एै |
\v 11 मैं हुण संसारे च नी रैंह्गा, अपर ऐह संसारे च रैंह्गे, कने मैं तिज्जो अल्ल ओआ दा | हे पवित्र पिता, अपणे तिस नांये ते जेह्ड़ा तैं मिन्जो दित्या एै. तिन्हां दी रक्षा कर कि सैह म्हारे साइयां इक्क होंन |
\v 12 जाह्लू मैं तिन्हां सौगी था, तां मैं तेरे तिस नांये ते, जेह्ड़ा तैं मिन्जो दित्या एै तिन्हां दी रक्षा कित्ती | मैं तिन्हां दी चौकसी कित्ती, कने विनाश दे पुतरे जो छड्डी तिन्हां च कोई नाश नी होया, इसतांई कि पवित्रशास्त्रे च जेह्ड़ा ग्लाया सैह पूरा होयें  |
\v 13 अपर हुण मैं तिज्जो अल्ल ओआ दा एै, कने ऐह गल्लां संसारे च ग्लांदा, कि सैह मेरी खुशी अपणे च पूरी पांन |
\v 14 मैं तेरा वचन तिन्हां अल्ल पुज्जाई दित्ता एै; कने संसारें तिन्हां नैं बैर कित्ता, क्जोकि जियां मैं संसारे दा नी; तियां ई सैह बी संसार दे नी |
\v 15 मैं ऐह विणती नी करदा कि तू तिन्हां जो संसारे ते चुकी लैया; अपर ऐह कि तिन्हां जो तिस दुष्ट ते बचाई रख |
\v 16 जियां मैं संसार दा नी, तियां ई सैह बी संसारे दे नी |
\v 17 सच दे दुआरा तिन्हां जो पवित्र कर: तेरा वचन सच एै |
\v 18 जियां तैं मिन्जो संसारे च घल्लया, तियां ई मैं बी तिन्हां जो संसारे च घल्लया;
\v 19 कने तिन्हां तांई मैं अप्पु जो पवित्र करदा, तांकि सैह बी सच दे दुआरा पवित्र कित्ते जान  |
\v 20 मैं सिरफ इन्हां तांई विणती नी करदा, अपर तिन्ना तांई बी जेह्ड़ा इन्हां दे वचना दे दुआरा मिन्जो पर वसुआस करगे |
\v 21 कि सैह सारे इक्क होंन; जियां तू हे पिता मिन्जो च एै, कने मैं तिज्जो च, तियां ई सैह बी  अहां च होन, जिस ते संसार वसुआस करे कि तैंई मिन्जो घल्लया एै |
\v 22 सैह महिमा जेह्ड़ी तैं मिन्जो दित्ती मैं तिन्हां जो दित्ती एै, कि सैह तियां ई इक्क हों न जियां कि अहां इक्क हन,
\v 23 मैं तिन्हां च कने तू मिन्जो च कि सैह सिद्ध होई नैं इक्क होई जांन कने संसार जाणे कि तैं ई मिन्जो घल्लया, कने जियां तैं मिन्जो नैं प्यार रखेया तियां ई तिन्हां नैं प्यार रखेया |
\v 24 हे पिता, मैं चाहंदा कि जिन्हां जो तैं मिन्जो दित्या एै, जित्थू मैं एै तित्थू सैह बी मिन्जो सौगी होन, कि सैह मेरी तिसा महिमा जो दिक्ख न जेह्ड़ी तैं मिन्जो दित्ती एै, क्जोकि तैं संसारे दी सृष्टिया ते पैहले मिन्जो नैं प्यार रखेया |
\v 25 हे धार्मिक पिता, संसारें मिन्जो नी जाणेया, अपर मैं तिज्जो जाणया; कने इन्हां बी जाणेया कि तैं ई मिन्जो घल्लया एै | मैं तेरा नां तिन्हां जो दस्सया कने दस्सदा रैंह्गा कि जेह्ड़ा प्यार तिज्जो मिन्जो नैं था सैह तिन्हां च रैंह, कने मैं तिन्हां च रैंह |”
\c 18
\v 1 यीशुयें ऐह गल्लां ग्लाई नैं अपणे चेलयां सौगी किद्रोन नाले दे पार गैया | तित्थू इक्क बाग था, जिस च सैह कने तिसदे चेले गै |
\v 2 तिसियो पकड़ुआणे आळा यहूदा बी सैह जगाह जाणदा था, क्जोकि यीशु अपणे चेलयां सौगी तित्थू जांदा था |
\v 3 ताह्लू यहूदा, सैनिकां दे इक्की झुंडे जो कने परधान याजकां कने फरीसियां दे पास्से ते प्यादयां जो लेई नैं, दीय्यां कने मशालां कने हत्थयारां जो लेई नैं तित्थू आया |
\v 4 ताह्लू यीशु, तिन्हां सारियां गल्लां जो जेह्ड़ियां तिस पर ओणे आळियां थियां जाणी नैं, निकळेया कने तिन्हां नैं ग्लाया, कुसियो तोपा दे हन?”
\v 5 तिन्हां तिस जो जबाब दित्ता, यीशु नासरिये जो |” यीशुयें तिन्हां नैं ग्लाया, मैं एै तिसियो पकड़ुआणे आळा यहूदा बी तिन्हां सौगी खड़ूतेया एै |
\v 6 तिसदे ऐह ग्लांदे ई, मैं एै, “सैह पचां हटी नैं धरतिया पर पैईये |
\v 7 ताह्लू तिन्हीं भिरी तिन्हां ते पूछ्या, तुहां कुसियो तोपा दे हन |” सैह ग्लाये “यीशु नासरिये जो” |
\v 8 यीशुयें जबाब दित्ता, “मैं तां तुहां नैं ग्लाई बैठा एै कि मैं एै, जै मिन्जो तोपदे हन तां इन्हां जो जाणा दैया |”
\v 9 ऐह इसतांई होया कि सैह वचन पूरा होयें जेह्ड़ा तिन्हीं ग्लाया था, “जेह्ड़े तैं मिन्जो दित्ते  तिन्हां ते मैं इक्क बी नी गुवाआं |”
\v 10 ताह्लू शमौन पतरसें तलवार, जेह्ड़ी तिस अल्ल थी, खींजी कने महायाजके दे नौकरे पर चलाई नैं तिसदा सजा कन उड़ाई दित्ता | तिस नौकरे दा नां मलखुस था |
\v 11 ताह्लू यीशुयें पतरसे जो ग्लाया, अपणिया तलवारा म्याना च रकख | जेह्ड़ा कटोरा पितें  मिन्जो दित्या एै, क्या मैं तिसियो नी पीयें |
\v 12 ताह्लू सैनिकां कने तिन्हां दे सूबेदार कने यहूदियां दे प्यादेयां यीशु जो पकड़ी नैं बन्नी लैया,
\v 13 कने पैहले तिसियो हन्ना अल्ल लैई गै, क्जोकि सैह तिस साले दे महायाजके काइफे दा सौरा था |
\v 14 ऐह सैही काइफा था, जिन्हीं यहूदियां जो सलाह दित्तियो थी कि म्हारे लोकां तांई इक्की मरदे दा मरना खरा एै |
\v 15 शमौन पतरस कने इक्क होर चेला बी यीशु दे पचां चली पैया | ऐह चेला महायाजके दा बाकम था, इसतांई सैह यीशुये सौगी महायाजके दे अंगणे च गैया |
\v 16 अपर पतरस बाहर दुरआजे पर खड़ौई रैह्या | ताह्लू सैह दूया चेला जेह्ड़ा महायाजक दा बाकम था, बाहर निकळेया कने नौकराणियां नैं ग्लाई नैं पतरसे जो अंदर लैई आया |
\v 17 तिसा नौकराणियां नैं जेह्ड़ी दुआरपालिनी थी, पतरसे नैं ग्लाया, कुत्थी तू बी इस माणु दे चेलयां ते तां नी एै?” तिन्हीं ग्लाया, “मैं नी एै |”
\v 18 नौकर कने प्यादे ठंडी दिया बजाह ते क्योले पखाई नैं खड़ूई नैं अग्गी तपा दे थे, कने पतरस बी तिन्हां सौगी खड़ौई नैं अग्गी तपा दा था |
\v 19 ताह्लू महायाजकें यीशु ते तिसदे चेलयां दे बारे च कने तिसदिया शिक्षा दे बारे च पूछ ताछ  कित्ती |
\v 20 यीशुयें तिस जो जबाब दित्ता, “मैं संसारें नैं खुली नैं गल्लां कित्तियां; मैं आराधनालयां कने मंदरे च, जित्थू सारे यहूदी कठरोंगे हन, सदा शिक्षा दित्ती कने पड़दे नैं कुच्छ बी नी ग्लाया |
\v 21 तू मिन्जो ते क्जो पूछा दा एै? सुनणे आळेयां ते पूच्छ कि मैं तिन्हां नैं क्या ग्लाया दिक्ख, सैह जाणदे हन कि मैं क्या क्या ग्लाया |”
\v 22 जाह्लू तिन्हीं ऐह ग्लाया, तां प्यादयां च इक्की जेह्ड़ा बक्खे खड़ूतेया था, यीशु जो थपड़ मारी नैं ग्लाया, क्या तू महायाजके जो इस तरीकें जबाब दे दा एै?”
\v 23 यीशुयें तिसियो जबाब दित्ता, “जे मैं बुरा ग्लाया, तां तिसा बुराईया दी गवाही दे; अपर जै खरा ग्लाया, तां मिन्जो क्जो मारा दा एै?”
\v 24 हन्ने तिसियो बन्नेयो ई काइफा महायाजके अल्ल घल्ली दित्ता |
\v 25 शमौन पतरस खड़ौई नैं अग्गी तपा दा था | ताह्लू तिन्हां तिस नैं ग्लाया, कुत्थी तू बी तिसदे चेलयां च तां नी एै?” तिन्हीं मुकरी नैं ग्लाया, मैं नी एै |”
\v 26 महायाजके दे नौकरां च इक्क, जेह्ड़ा तिसदे रिश्तेदारां च था जिसदा कन्न पतरसें बड्डी दित्या था, ग्लाया, “क्या मैं तिज्जो तिस सौगी बागे च नी दिखया था?”
\v 27 पतरस भिरी मुकरी गैया, कने ताह्लू ई कुक्ड़ें बांग दित्ती |
\v 28 ताह्लू सैह यीशु जो काइफा दे बक्खे आल्ले किल्ले जो लैई गै, कने तड़के दा बग्त था, अपर सैह अप्पु किल्ले दे अंदर नी गै तांकि अशुद्ध नी हो न अपर फसह खाई सकन |
\v 29 ताह्लू पिलातुसें तिन्हां अल्ल ते बाहरेयो निकळी आया कने ग्लाया, “तुहां इस माणुये पर कुसा गल्ला दा दोस लगांदे हन?”
\v 30 तिन्हां तिसजो जबाब दित्ता, “जे सैह कुकर्मी नी होंदा तां अहां तिसियो तेरे हुआले नी करदे  |”
\v 31 पिलातुसें तिन्हां नैं ग्लाया, “तुहां ई इसियो लैई जाई नैं अपणियां व्यवस्था दे मताबक  तिसदा न्याय करा |” यहूदियां तिस नैं ग्लाया. “अहां जो हक्क नी कि कुसी दी जान्न लैन |”
\v 32 ऐह इसतांई होया कि यीशु दी सैह गल्ल पूरी होयें जेह्ड़ी तिन्हीं ऐह इशारा दिंदे होये ग्लाईयो थी कि तिसदी मौत कियां होंगी |
\v 33 ताह्लू पिलातुस भिरी किल्ले दे अंदर गैया, कने यीशु जो सद्दी नैं तिसते पूछ्या, क्या तू यहूदियां दा राजा एै?”
\v 34 यीशुयें जबाब दित्ता, “क्या तू ऐह गल्ल अपणियां तरफा ते ग्लांदा एै या दूययां मेरे बारे च तिज्जो नैं ऐह ग्लाया एै?”
\v 35 पिलातुसें जबाब दित्ता, “क्या मैं यहूदी एै? तेरी ई जाति कने परधान याजकां तिज्जो मेरे हुआले कित्त्या एै | तैं क्या कित्त्या एै?”
\v 36 यीशुयें जबाब दित्ता, मेरा राज्ज इस संसारे दा नी; जै मेरा राज्ज इस संसारे दा होंदा, तां मेरे नौकर लड़दे कि मैं यहूदियां दे हुआले नी होंदा अपर मेरा राज्ज ऐत्थू दा नी |”
\v 37 पिलातुसें तिस नैं ग्लाया, “तां क्या तू राजा एै?” यीशुयें जबाब दित्ता, तू ग्लादा एै कि मैं  राजा एै | मैं इसतांई जन्म लैया कने इसतांई संसारे च आया कि सच दी गवाही दें | जेह्ड़ा कोई सच दा एै, सैह मेरी उआज सुणदा एै |”
\v 38 पिलातुसें तिस नैं ग्लाया, “सच क्या एै?” ऐह ग्लाई नैं सैह भिरी यहूदियां अल्ले ते निकळी गैया कने तिन्हां नैं ग्लाया, मैं तां तिस कुच्छ दोस नी पांदा |
\v 39 अपर तुहां दा ऐह रुआज एै कि मैं फसह च तुहां तांई इक्की माणुये जो छड्डी दैं कने क्या तुहां चाहंदे हन कि मैं तांई तांई यहूदियां दे राजा जो छड्डी दें |” ताहलू तिन्हां भिरी डडी नैं ग्लाया, इसियो नी, अपर म्हारे तांई बरअब्बा जो छड्डी दैया |” कने बरअब्बा डाकू था |
\c 19
\v 1 इस पर पिलातुसें यीशु जो कोड़े लगुआये  |
\v 2 सपाईयां कंडयां दा मुकुट बणाई नैं तिसदे मुंडे पर रखया, कने तिसियो बैजनी कपड़े पैहनाये,
\v 3 कने तिस अल्ल आई नैं ग्लाणा लग्गे, “हे यहूदियां दे राजा, प्रणाम!” कने तिसियो थपड़ बी मारे |
\v 4 ताह्लू पिलातुसें भिरी बाहर निकळी नैं लोकां नैं ग्लाया. “दिक्खा, मैं तिसियो तुहां अल्ल भिरी बाहरेयो लैयोंदा; तांकि तुहां जाणन कि मैं तिस च कुच्छ बी दोस नी पांदा |”
\v 5 ताह्लू यीशु कंडयां दा मुकुट कने बैजनी कपड़े पैहनी नैं बाहर निकळेया; कने पिलातुसें तिन्हां नैं ग्लाया, दिक्खा ऐह माणु !”
\v 6 जाह्लू परधान याजकां कने प्यादेयां तिसियो दिखया, तां डडी नैं ग्लाया, इसियो सूलिया पर टूंगा, सूलिया पर |” पिलातुसें तिन्हां नैं ग्लाया, “तुहां ई इसियो लैई नैं सूलिया पर टूंगा, क्जोकि मैं तिस च कोई दोस नी पांदा |”
\v 7 यहूदियां तिसजो जबाब दित्ता, “म्हारी बी व्यवस्था एै कने तिसा व्यवस्था दे मताबक सैह मरणे दा हक्कदार एै, क्जोकि तिन्हीं अप्पु जो परमात्मे दा पुतर बणाया |”
\v 8 जाह्लू पिलातुसें ऐह गल्ल सुणी तां होर बी डरी गैया,
\v 9 कने भिरी किल्ले दे अंदर गैया कने यीशुये नैं ग्लाया, तू कुत्थू दा एै?” अपर यीशुयें तिसियो कुच्छ बी जबाब नी दित्ता |
\v 10 इसा गल्ला पर पिलातुसें तिस नैं ग्लाया, “मिन्जो नैं क्जो नी ग्लादा ? क्या तू नी जाणदा कि तिज्जो छडणे दा हक्क मिन्जो एै, कने तिज्जो सूलिया पर टूंगणे दा बी मिन्जो हक्क एै |
\v 11 यीशुयें जबाब दित्ता, “जै तिज्जो उपरे ते नी दित्ता जांदा, तां तेरा मिन्जो पर कुच्छ हक्क नी होंदा; इसतांई जिन्हीं मिन्जो तेरे हत्थ पकड़ु आया एै तिसदा पाप जादा एै |”
\v 12 इसा गल्ला पर पिलातुसें तिसियो छडणा चांदा था, अपर यहूदियां डडी डडी नैं ग्लाया, “जै तू इस जो छड्डी दिंगा, तां तेरी भक्ति कैसरे दे पास्सें नी | जेह्ड़ा कोई अप्पु जो राजा बणादा एै सैह कैसरे दा सामणा करदा एै |”
\v 13 ऐह गल्लां सुणी नैं पिलातुस यीशु जो बाहरेयो लैई आया कने तिसा जगाह इक्क चबूतरा था जेह्ड़ा इब्रानी च ‘गब्ब्ता’ नांये ते जाणेयां जांदा एै, कने तित्थू न्याय आसणे पर बैठा |
\v 14 ऐह फसह दी त्यारिया दा दिन था, कने छिं घंटेया दे लगभग था | ताह्लू तिन्हीं यहूदियां नैं  ग्लाया, “दिक्खा तुहां दा राजा |”
\v 15 अपर सैह डडे, “लैई जा ! लैई जा ! तिसियो सूलिया पर टूंगा !” पिलातुसें तिन्हां नैं ग्लाया, “क्या मैं तुहां दे राजे जो सूलिया पर टूंगा?” परधान याजकां जबाब दित्ता, कैसरे जो छड्डी म्हारा होर कोई राजा नी |”
\v 16 ताह्लू तिन्हीं तिसियो तिन्हां दे हुआले करी दित्ता तांजे सैह सूलिया पर टूंगया जाये |
\v 17 ताह्लू सैह यीशु जो लैई गै, कने सैह अपणियां सूलिया चुकी नैं तिसा जगाह तिकर बाहरेयो गैया, जेह्ड़ी खोपड़ी दी जगाह दे नांये ते जाणी जांदी एै कने इब्रानी च गुलगुता’ |
\v 18 तित्थू तिन्हां तिसियो कने तिस सौगी होर दूं माणुआं जो सूलिया पर टूंगया, इक्की जो ऐत्थू कने इक्की जो औत्थू, कने बीच च यीशु जो |
\v 19 पिलातुसें इक्क दोस पत्र लिखी नैं सूलिया पर लगाई दित्ता, कने तिस च ऐह लिखेया था, “यीशु नासरी यहूदियां दा राजा |”
\v 20 ऐह दोस पत्र मत्तेयां यहूदियां पढ़ेया, क्जोकि सैह जगाह जित्थू यीशु सूलिया पर टूंगा था सैहरे दे नैड़े था; कने पत्र इब्रानी कने लतीनी कने यूनानी भासा च लिखया था |
\v 21 ताह्लू यहूदियां दे परधान याजकां पिलातुसे नैं ग्लाया, यहूदियां दा राजा मत लिक्ख अपर ऐह कि तिन्हीं ग्लाया यहूदियां दा राजा एै |”
\v 22 पिलातुसें जबाब दित्ता, “मैं जेह्ड़ा लिक्खी दित्ता, सैह लिक्खी दित्ता |”
\v 23 जाह्लू सैनिक यीशु जो सूलिया पर टूंगी बैठे, तां तिसदे कपड़े लैई नैं चार हिस्से कित्ते, हर सैनिके तांई इक्क हिस्सा, कने कुरता बी लैया, अपर कुरता बगैर सितेयो उपरे ते थलै तिकर बुणया था |
\v 24 इसतांई तिन्हां अप्पु च ग्लाया, अहां इसजो नी फाड़ें, अपर इस पर चिट्ठी पांदे कि ऐह कुसदा होंगा |” ऐह इसतांई होया कि पवित्रशास्त्रे च जेह्ड़ा ग्लाया गैया सैह पूरा होयें, “तिन्हां मेरे कपड़े अप्पु च बंडी ले कने मेरे कपड़े च चिट्ठी पाईती |
\v 25 कने सैनिकां इयां ई कित्ता | यीशु दी सूलिया अल्ल तिसदी मां, कने तिसदिया माऊ दी बैहण, क्लोपासे दी लाड़ी मरियम, कने मरियम मगदलीनी खड़ूतियो थी |
\v 26 जाह्लू यीशुयें अपणियां माऊ, कने तिस चेले जो जिस नैं सैह प्यार रखदा था बक्खे खढ़ुतेयो दिखया तां अपणियां माऊ नैं ग्लाया “हे नारी, दिक्ख, ऐह तेरा जागत एै |”
\v 27 ताह्लू तिन्हीं चेले नैं ग्लाया. ऐह तेरी मां एै |” कने तिसी टैम ते सैह चेला तिसायो अपणे घरेयो लैई गैया |
\v 28 इसदे बाद यीशुयें ऐह जाणी नैं कि हुण सब कुच्छ पूरा होईया, इसतांई कि पवित्रशास्त्रे च जेह्ड़ा ग्लाया गैया सैह पूरा होयें, ग्लाया, मैं प्यासा एै |”
\v 29 तित्थू सिरके नैं भरया इक्क पांडा रखया था, तिन्ना सिरके च सैड़या होया स्पंज जो जुफे दिया डालिया पर रक्खी नैं तिसदे मुँमे नैं लगाया |
\v 30 जाह्लू यीशुयें सैह सिरका लैया, तां ग्लाया, “पूरा होया” कने मुंडे लटकाई नैं प्राण छड्डी दित्ते |
\v 31 इसतांई कि सैह त्यारी दा दिन था, यहूदियां पिलातुसें नैं विणती कित्ती कि तिन्हां दियां जंगा तोड़ियां जान कने सैह लौआये जान, तांकि सब्त दे दिने सैह सूलिया पर रैह्न, तांकि सब्ते दा दिन बडा दिन था |
\v 32 सैनिकां आई नैं तिन्हां माणुआं च पैहले दी जंगा तोड़ियां ताह्लू दूये दियां बी, जेह्ड़ा तिस  सौगी सूलिया पर टूंगेयो थे;
\v 33 अपर जाहलू यीशु अल्ल आई नैं दिखया कि सैह मरिया एै, तां तिसदियां जंगा नी तोड़ियां |
\v 34 अपर सैनिकां च इक्कीं बरछे नैं तिसदी बक्खी बिन्नी, कने तिस च ताह्लू ई खून कने पाणी निकळेया |
\v 35 जिन्हीं ऐह दिखेया, तिन्हीं गवाही दित्ती एै, कने तिसदी गवाही सच्ची एै; कने सैह जाणदा एै कि सैह सच ग्लांदा एै कि तुहां बी वसुआस करा |
\v 36 ऐह गल्लां इसतांई होइयां कि पवित्रशास्त्रे च जेह्ड़ा ग्लाया गैया सैह पूरा होयें, “तिसदी कोई हड्डी तोड़ी नी जांगी |”
\v 37 भिरी इक्क होर जगाह पर ऐह लिखेया एै; जिसियो तिन्हां बिन्नेया एै, तिस पर नजर करगे |
\v 38 इन्हां गल्लां दे बाद अरिमतिया दे युसुफें जेह्ड़ा यीशु दा चेला था, अपर यहूदियां दे डरे ते इसा गल्ला जो छुपाई रखदा था, पिलातुसे नैं विणती कित्ती कि क्या सैह यीशु दी लाश लैई जाई सकदा एै | पिलातुसें तिसदी विणती सुणी, कने सैह आई नैं तिसदी लाशा लैई गैया |
\v 39 निकुदेमुस बी, जेह्ड़ा पैहले यीशु अल्ल राती गैया था, पंजा किलो दे लगभग मिलेया होया गन्धरस कने एलवा लैई आया |
\v 40 ताह्लू तिन्हां यीशु दी लाश लैयी, कने यहूदियां दे दबने दे रुआजे मताबक तिसियो सुगंधित समग्रिया सौगी कफने च लपेटया |
\v 41 तिसा जगाह पर जित्थू यीशु सूलिया पर टूंगया था, इक्क बाग था, कने तिस बागे च इक्क नौई कब्र थी जिस च कदी कोई नी रखेया था | तिन्हां यीशु जो तिसा च रखेया, क्जोकि सैह कब्र नैड़े थी |
\c 20
\v 1 हफ्ते दे पैहले दिन मरियम मगदलीनी तड़कें ई नैहरें ई कब्रा पर आई, कने पत्थरे जो कब्रा ते हटया दिखया |
\v 2 ताह्लू सैह दौड़ी कने शमौन पतरस कने तिस दूये चेले अल्ल जिस नैं यीशु प्यार रखदा था, आई नैं ग्लाया, “सैह प्रभु जो कब्र च कड्डी लैइयो हन, कने अहां नी जाणदियां कि तिसियो कतांह रखी दित्त्या एै |”
\v 3 ताह्लू पतरस कने सैह दूया चेला निकळी नैं कब्रा दे बक्खेयो चले |
\v 4 सैह दोनो सौगी सौगी दौड़ा दे थे, अपर दूया चेला पतरस ते गां निकळी नैं क्रबा पर पैहलें पुज्जिया;
\v 5 कने झुकी नैं कपड़े पैयो दिक्खे, अपर सैह अंदर नी गैया |
\v 6 ताह्लू शमौन पतरस तिसदे पचां पचां पुज्जया, कने कब्रा अंदर गैया कने कपड़े पैयो दिक्खे;
\v 7 कने सैह तौलिया जेह्ड़ा तिस दे मुंडे नैं बन्नया था, कपड़यां सौगी पैया नी, अपर लग्ग इक्की जगाह लपेटी नैं रखेया दिखेया |
\v 8 ताह्लू दूया चेला बी जेह्ड़ा कब्रा पर पैहलें पुज्या था, अंदर गैया कने दिक्खी नैं वसुआस कित्ता |
\v 9 सैह तां अल्ली तिकर पवित्रशास्त्रे दी सैह गल्ल नी समझेयो थे कि तिसियो मरेयां च जिंदा होणा होंगा |
\v 10 ताह्लू ऐह चेले अपणे घरेयो वापस गै |
\v 11 अपर मरियम रोंदी होई कब्रा अल्ल ई बाहर खड़ूतियो रैह्यी, कने रोंदे रोंदे कब्रा दे पास्से झुकी नैं,
\v 12 दूं सुअर्गदूतां जो चिट्टे कपड़े पैहणेयो इक्की जो सरहाणे कने दूये जो पैंदिया बैठेयो दिखया, जित्थू यीशु दी लाश रखियो थी |
\v 13 तिन्हां तिसा नैं ग्लाया, “हे नारी, तू क्जो रोंदी एै?” तिन्नै तिन्हां नैं ग्लाया, सैह मेरे प्रभु जो चुकी लैइयो कने मैं नी जाणदी कि तिसियो कुत्थू रखया एै |
\v 14 ऐह ग्लाई नैं सैह पचां मुड़ी कने यीशु जो खड़ुतेयो दिखया, अपर नी पणछैणया कि ऐह यीशु एै |
\v 15 यीशुयें तिसा नैं ग्लाया, “हे नारी, तू क्जो रोया दी एै? कुसियो तोपदी एै?” तिन्नै माली समझी नैं तिस नैं ग्लाया, “हे महाराज, जै तैं तिसियो चुकी लैया एै तां मिन्जो दस्स कि तिसियो कुत्थू रखेया एै, कने मैं तिसियो लैई जांगी |”
\v 16 यीशुयें तिसा नैं ग्लाया, “मरियम!” तिन्नै पचां मुड़ी नैं तिस नैं ग्लाया, “रब्बूनी!” इब्रानिया भासा च ग्लाया, मतलब हे गुरु’ |
\v 17 यीशुयें तिसा नैं ग्लाया, “मिन्जो मत छू, क्जोकि मैं अल्ली तिकर पिता अल्ल उपर नी गैया, अपर मेरे भाऊयां अल्ल जाई नैं तिन्हां नैं ग्लाई दे, कि मैं अपणे पिता कने तुहां दे पिता, कने अपणे परमात्मे कने तुहां दे परमात्मे अल्ल ई उपरेयो चलेया एै |
\v 18 मरियम मगदलीनी नैं जाई नैं चेलयां जो दस्सया, मैं प्रभु जो दिखेया कने तिन्हीं मिन्जो ऐह गल्लां ग्लाईयां |”
\v 19 तिसी दिने जेह्ड़ा हफ्ते दा पैहला दिन था संजा दे टैम जाह्लू तित्थू दे दुरआजे जित्थू चेले थे, यहूदियां दे डरे दे मारे बंद थे, ताह्लू यीशु आया कने तिन्हां दे बीच च खड़ौई नैं तिन्हां नैं ग्लाया, तुहां जो शांति मिले |
\v 20 कने ऐह ग्लाई नैं तिन्हीं अपणा हत्थ कने अपणी बक्खी तिन्हां जो दस्सी ताह्लू चेले प्रभुये दिक्खी नैं खुश होये |
\v 21 यीशुयें भिरी तिन्हां नै ग्लाया, तुहां जो शांति मिले; जियां पितें मिन्जो घल्लया एै, तियां ई मैं बी तुहां जो घल्लदा एै |”
\v 22 ऐह ग्लाई नैं तिन्हीं तिन्हां पर फूंक मारी नैं तिन्हां नैं ग्लाया, पवित्र आत्मा लैया |
\v 23 जिन्हां दे पाप तुहां माफ करा, सैह तिन्हां तांई माफ कित्ते गैयो हन; जिन्हां दे तुहां रखन, सैह रक्खे गैयो हन |”
\v 24 अपर बाराह च इक्क, मतलब थोमा जेह्ड़ा दिदुमुस नांये ते जाणेयां जांदा एै, जाह्लू यीशु आया तां तिन्हां सौगी नी था |
\v 25 जाह्लू होर चेले तिस नैं ग्लाणा लग्गे, “अहां प्रभुये जो दिखेया एै, “ताहलू तिन्हीं तिन्हां नैं ग्लाया, “जाह्लू तिकर मैं तिसदेयां हत्थां च मेखां दे भोके नी दिक्खी लें, कने मेखां दे भोकेयां च अपणियां उंगली, कने तिसदिया बक्खिया च अपणा हत्थ नी पाई लें ताह्लू तिकर मैं वसुआस नी करगा |”
\v 26 अठा दिना दे बाद तिसदे चेले भिरी घरे अंदर थे, कने थोमा तिन्हां सौगी था; कने दुरआजे बंद थे, ताह्लू यीशु आया कने तिन्हां बिच खड़ौई नैं ग्लाया, तुहां जो शांति मिले |”
\v 27 ताह्लू तिन्हीं थोमे नैं ग्लाया, “अपणी उंगली ऐत्थू लाई नैं मेरे हत्थां जो दिक्ख कने अपणां हत्थ लै आई नैं मेरिया बक्खिया च पा, कने वेवसुआसी नी पर वसुआसी होन |”
\v 28 ऐह सुणी थोमे जबाब दित्ता, “हे मेरे प्रभु हे मेरे परमात्मा |”
\v 29 यीशुयें तिस नैं ग्लाया, “तैं मिन्जो दिखेया एै, क्या इसतांई वसुआस कित्ता एै? धन सैह हन जिन्हां बिना दिक्खे वसुआस कित्ता |”
\v 30 यीशुयें होर बी मत्ते चमत्कार चेलयां सामने दस्से, जेह्ड़े इसा कताबा च लिखे नी गै; अपर ऐह इसतांई लिखे गैयो हन कि तुहां वसुआस करा कि यीशु ई परमात्मे दा पुतर मसीह एै, कने वसुआस करी नैं तिसदे नांये ते जिन्दगी पान |
\c 21
\v 1 इन्हां गल्लां दे बाद यीशुयें अप्पु जो तिबिरियास झीला दे कंडे चेलयां पर प्रकट कित्ता, कने इसा रीतिया ते प्रकट कित्ता |
\v 2 शमौन पतरस, कने थोमा जेह्ड़ा दिदुमुस नांये ते जाणेयां जांदा एै, कने गलील दे काना सैहरे दा नतनएल, कने जबदी दे पुतर, कने तिसदे चेलयां च दो होर जणे कठरोयो थे |
\v 3 शमौन पतरसें तिन्हां नैं ग्लाया, मैं मच्छी पकड़णा चलेया |” तिन्हां तिसियो ग्लाया, “अहां बी तिज्जो सौगी चलदे |” कने सैह निकळी नैं किस्तिया पर चढ़े, अपर तिसा राती कुच्छ नी पकड़ेया |
\v 4 भ्याग होंदेयां ई यीशु कंडें आई खड़ूता; तमी चेलयां नी पणछैणयां कि ऐह यीशु एै |
\v 5 ताह्लू यीशुयें तिन्हां नैं ग्लाया, हे जागतो क्या तुहां अल्ल कुच्छ मछियां हन? तिन्हां जबाब दित्ता, “नी |”
\v 6 तिन्हीं तिन्हां नैं ग्लाया, किस्तिया दे सज्जे कंडे जाळ पा तां मिलणियां | कने तिन्हां जाळ पाया, कने हुण मत्तियां मछियां होणे दिया बजाह ते तिसियो खीज्जीं नी सके |
\v 7 ताह्लू तिस चेलें जिस नैं यीशु प्यार रखदा था, तिन्हीं पतरसें नैं ग्लाया, “ऐह तां प्रभु एै |” शमौन पतरसें ऐह सुणी नैं कि सैह प्रभु एै, लक्के च अंगरखा कसी लैया, क्जोकि सैह नंगा था, कने झीला च कूदी पैया |
\v 8 अपर दूये चेले छोटिया किस्तिया पर मछियां नैं भरौया जाळ खींजदे खींजदे आये, क्जोकि सैह कंडे ते जादा दूर नी, अपर कोई दो सौ हत्थ पर थे |
\v 9 जाह्लू सैह कंडे प उतरे, तां तिन्हां क्योले दी अग्ग कने तिस पर मच्छी रखूईयो, कने रोटी दिक्खी |
\v 10 यीशुयें तिन्हां नैं ग्लाया, “जेह्ड़ियां मछियां तुहां हुण पकड़ियां हन, तिन्हां च कुच्छ लैई ओआ |”
\v 11 तां शमौन पतरसें किस्तिया पर चढ़ी नैं इक्क सौ तरीयुजां बडियां मछियां नैं भरौया जाळ कंडे पर खिंज्या, कने इतणी मछियां होणे पर बी जाळ नी फटेया |
\v 12 यीशुयें तिन्हां नैं ग्लाया, “ओआ, खाणा खा |” चेलयां च कुसी जो हिम्मत नी होई कि तिसते  पूच्छे, तू कुण एै?” क्जोकि सैह जाणदे थे कि ऐह प्रभु ई एै |
\v 13 यीशु आया कने रोटी लैई नैं तिन्हां जो दित्ती, कने तियां ई मच्छी बी |
\v 14 ऐह त्री बरी एै कि यीशु मरेयां च जिंदा होणे दे बाद चेलयां जो दुस्सया |
\v 15 खाणा खाणे दे बाद यीशुयें शमौन पतरसें नैं ग्लाया, “हे शमौन, यूहन्ने दे पुतर, क्या तू इन्हां ते बधी नैं मिन्जो नैं प्यार करदा एै?” तिन्हीं तिस नैं ग्लाया, “हाँ प्रभु; तू तां जाणदा एै कि मैं तिज्जो नैं प्यार करदा एै |” तिन्हीं तिस नैं ग्लाया, “मेरे मेम्नयां जो चगा |”
\v 16 तिन्हीं भिरी दूयी बरी तिस नैं ग्लाया, “हे शमौन, यूहन्ने दे जागत, क्या तैं मिन्जो नैं प्यार रखदा एै?” तिन्हीं तिस नैं ग्लाया, “हाँ प्रभु; तू तां जाणदा एै कि मैं तिज्जो नैं प्यार रखदा एै |” तिन्हीं तिस नैं ग्लाया, “मेरियां भेडां दी रखवाली |”
\v 17 तिन्हीं त्री बरी तिस नैं ग्लाया, “हे शमौन, यूहन्ने दे पुतर, क्या तू मिन्जो नैं प्यार रखदा एै?” पतरस उदास होया कि तिन्हीं तिस नैं त्री बरी इयां ग्लाया, “क्या तू मिन्जो नैं प्यार रखदा एै?” कने तिस नैं ग्लाया, हे प्रभु, तू तां सब कुच्छ जाणदा एै; तू ऐह जाणदा एै कि मैं तिज्जो नैं प्यार रखदा एै |” यीशुयें तिस नैं ग्लाया, “मेरियां भेडां जो चगा |
\v 18 मैं तिज्जो नैं सच सच ग्लांदा, जाह्लू तू जोआन था तां अपणे लक्के बन्नी नैं जित्थू चाहंदा था औत्थू फिरदा था; अपर जाह्लू तू जबरा होंगा तां अपणेयां हत्था फलांगा; कने दूया तेरा लक्के बन्नी नैं जित्थू तू नी चाहंगा औत्थू तिज्जो लैई जांगा |”
\v 19 तिन्हीं इन्हां गल्लां ते इशारे दित्ते कि पतरस कदेयी मौता ते परमात्मे दी महिमा करगा | कने ताह्लू तिन्हीं तिस नैं ग्लाया, “मेरे पचां चली पौआ |”
\v 20 पतरसें मुड़ी नैं तिस चेले जो पचां ओंदे दिखया, जिसियो यीशु प्यार रखदा था, कने जिन्हीं खाणे दे टैम तिसदी छातिया दे पास्से झुकी नैं पूछ्या था, “हे प्रभु, तेरा पकड़ुआणे आळा कुण एै?”
\v 21 तिसियो दिक्खी नैं पतरसें यीशुये नैं ग्लाया, “हे प्रभु इसदा क्या हाल होंगा?”
\v 22 यीशुयें तिस नैं ग्लाया, “जै मैं चां कि सैह मेरे ओणे तिकर रुकी रैंह, तां तिज्जो इसते क्या? तू मिन्जो पचां चली पौ |”
\v 23 इसतांई भाऊयां च ऐह गल्ल फैली गैयी कि सैह चेला नी मरगा; तमी यीशुयें तिस नैं ऐह नी ग्लाया कि सैह नी मरगा
\v 24 ऐह सैई चेला एै जेह्ड़ा इन्हां गल्लां दी गवाही दिंदा एै कने जिन्हीं इन्हां गल्लां जो लिखेया एै, कने अहां जाणदे हन कि तिसदी गवाही सच्ची एै | होर बी मत्ते कम्म हन, जेह्ड़े यीशुयें कित्तेयो; जै सैह इक्क इक्क करी नैं लिक्खे जांदे तां मैं समझदा कि कताबां जेह्ड़ियां लिखियां जांदियां सैह संसारे च बी नी समांदियां |
