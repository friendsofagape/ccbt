\id ACT
\c 1
\v 1 थियुफुलीस, मैं पेहली कताब तिनां सबीं गल्लां रे बारे च लिखी तिनां जो जे यीशु शुरू ते करदा कने सखांदा रैया,
\v 2 तिस दिना तकॉ तदुंआं तकॉ जे सै तिनां प्रेरितां जो तिनॉ जे तिने चुणेया था पवित्र आत्मा रे हुक्मा ते ई उपरा जो चकोई नी गया।
\v 3 तिने दुःख चकणे ते बाद बड़ेयां सारेयां पक्केयां सबूतां ते अप्पु जो तिनां ले ज्यूंदा दसया, कने चाली दिनां तकॉ सै दुसदा रैया, कने परमेश्वरा रे राज्य रियां गल्लां करदा रैया।
\v 4 होर तिनां ने मिली ने तिनां जो हुक्म दित्या, “यरूशलेमा जो देहां छडदे, पर पिते री तिस वादे रे पुरे हुणे जो निहालेयों, तिसरे बारे च तुहें मेरते सुणी चुकी रे।
\v 5 कांभई यूहन्ने तां पाणिये ने बपतिस्मा दित्ती रा पर थोड़ेयां दिना ते बाद तुहां पवित्र आत्मा ते बपतिस्मा पाणा।"
\v 6 इस खातर तिनें कठेयां हुई ने तिसते पुछया, “हे प्रभु क्या इस ई बक्ता इस्त्राएला रा राज्य फेरी देणा?”
\v 7 तिने तिनां ने बोलया, “तिसा काला या बक्ता जो जाणना, तिनां जो जे पिता परमेशरे अपणे अधिकारा च रखया तुहां रा काम निंआ।
\v 8 पर तजे पवित्र आत्मा तुहां लॉ आउणा तां तुहां सामर्थ मिलणी; होर यरूशलेमा कने सारे यहूदिया होर सामरिया च कने धरतिया रे कोणे-कोणे तकॉ मेरे गवाह हुणे।"
\v 9 येढ़ा बोली ने सै तिनां रे देखदे-देखदे उपरा जो चक्की लया गया, कने बदलां च ते तिसो तिनां रिया आक्खीं ते लुखी गया।
\v 10 तिसरे जान्दे बक्ता तजे सै आकाशा खा देखया रां थे, तां देखो, दो पुरूष चिटे कपड़े पहनी रे तिनां रे नेड़े आई ने खड़ी गे,
\v 11 कने तिनां ने बोलया, “हे गलीली माणुओ, तुहें कें खड़ी ने आकाशा खा देखया रांये? सै ई यीशु, सै जे तुहां लॉ ते स्वर्गा परॉ चकी लई गईरा, तिसा रितिया जे तुहें तिसो स्वर्गा जो जांदे देखया तिसा रितिया तिस फेरी आऊणा।"
\v 12 तजे सै जैतुन नावां रे पहाड़ा ते सै जे यरूशलेमा रे नेड़े इकि सब्ता रे दिना रिया दूरिया पर आ, यरूशलेमा जो वापस हुये।
\v 13 तजे सै तेथी पूज्जे तां तिस पऊड़े परा जो गये, तेथी जे पतरस कने यूहन्ना होर याकूब कने अन्द्रियास कने फिलिप्पुस होर थोमा कने बरतुल्मै कने मत्ती होर हलफई रा पुत्र याकूब कने शमौन जेलोतेस होर याकूबा रा पुत्र यहूदा रह्वां थे।
\v 14 ये सब कईयां जनानां कने यीशुये रिया माता मरियम कने तिसरे भाईयां ने सौगी इक मन हुई ने प्रार्थना च लगी रे रये।
\v 15 तिन्हां ई दिनां च पतरस भाईयां रे बीच सै जे इक सौ बी आदमियां रे लगभग थे, खड़ा हुई ने बोलणे लगया,
\v 16 हे भाईयो, जरुरी आ भई पवित्र शास्त्रा रा सै लेख पुरा हो से जे पवित्र आत्मा ने दाऊदा रे मुंहा ते यहूदा रे बारे च, सै जे यीशुये रे पकड़वाणे औलेयां रा अगुआ था, पेहले ते बोलया था।
\v 17 कांभई से तां आहां च गिणया गया, कने इस सेवा रे कमां च साथी बणया।
\v 18 ( तिने अर्धमा रिया कमाईया ते इक खेत मुल लेया, कने सिरा रे भार पया होर तिसरा पेट फटी गया कने तिसरियाँ सब आंतां निकली गईयां।
\v 19 इसा गल्ला जो यरूशलेमा रे सब रैहणे औले जाणी गे, येथी तका भई तिस खेता रा नांव तिना रिया भाषा च 'हक्लदमा' मतलब 'खुना रा खेत' पई गया।)
\v 20 भजन संहिता च लिखीरा, तिसरा घर उजड़ी जाओ होर तिस च कोई नी बसो', कने 'तिसरी जगा कोई दुजा लई लो।'
\v 21 इस खातर जितने दिना तकॉ जे प्रभु यीशु आहां ने सौगी औंदा-जांदा रेहया-मतलब यूहन्ना रे बपतिस्मे ते लई ने तिसरे आहां लॉ ते चकोई जाणे तकॉ-सेह लोक जे हमेशा आहां ने सौगी रहे,
\v 22 ठीक आ भई तिना च ते इक आदमी आहां सौगी तिसरे जीऊंदे हुणे रा गवाह बणी जाओ।"
\v 23 तां तिन्हें दुईं जो खड़ा कित्या, इक यूसुफ तिसो जे बर-सबा बोलांये, तिसरा उपनांव जे यूसतुस आ, दुजा मत्तियाह जो,
\v 24 कने ये प्रार्थना कित्ती, “हे प्रभु, तु जे सबी रे मना जो जाणां, ये प्रगट कर भई इनां च ते तैं किसो चुणी रा,
\v 25 भई सै इस सेवा रे कमा कने प्रेरिता ते कमा री जगा लओ, तिसो जे यहुदा छड्डी ने अपणिया जगा जो चली गरा।"
\v 26 तां तिन्हें तिनां रे बारे च चिट्ठियाँ पाईयां, कने चिट्ठी मत्तियाह रे नांवां पर निकली। इस खातर सै तिना गयारहां प्रेरितां सौगी गिणया गया।
\c 2
\v 1 तजे पिन्तेकुस्त रा दिन आया तां सै सब इकी जगाह कट्ठे थे।
\v 2 इक दम आकाशा ते बड़े तुफाना साई सणसनाहटा री आवाज़ हुई, कने तिसते सारा घर तेथी जे सै बेठी रे थे, गुंजी गया।
\v 3 होर तिना आग्गी साई जीभां फटदियां नजर आईयां कने तिना च ते हर इक पर आई ने ठहरी गईयां।
\v 4 सै सब पवित्र आत्मा ने भरी गये,  होर तियां जे आत्मा तिनां जो बोलणे री सामर्थ देयां था, सै अन्य-अन्य भाषा बोलणे लगे।
\v 5 आकाशा रे थल्ले री हर इक जातियां च ते भक्त यहूदी यरूशलेमा च रहयां रां थे।
\v 6 तजे ये आवाज़ हुई तां भीड़ कट्ठी हुई गई कने लोक घबराई गये, कांभई हर इक जो ये ई सुणां था भई मेरी ई भाषा च बोलया रांये।
\v 7 सै सब हेरान-परेशान हुई ने बोलणे लगे, “देखा, ये जे बोल्या रां ये क्या सब गलीली नीं ये?
\v 8 तां फेरी अहां च ते हर इक अपणी-अपणी जन्म भूमिया री भाषा कियां सुणया रांयें?
\v 9 अहें सै जे पारथी कने मेदी होर एलामी कने मसोपोटामिया होर यहूदिया कने कप्पदूकिया होर पुन्तुस कने आसिया,
\v 10 कने फ्रूगिया होर पंफूलिया कने मिस्र होर लीबिया देश से जे कुरेने रे अखा-बखा आ,
\v 11 मतलब यहूदी कने यहूदी मत धारण करने औले, क्रेती होर अरबी भी ये, पर अपणिया-अपणिया भाषा च तिन्हां ते परमेशरा रे बड़ेया-बड़ेयां कम्मां रे बारे च सुणया रां ये।"
\v 12 कने से सब हेरान हुये कने धबराई ने इकी दुजे ने बोलणे लगे ये क्या हुया रां?”
\v 13 पर दुजयां हासी डुवाई ने बोलया, “ये तां नंवींया शराबा रे नशे च ये।"
\v 14 तां पतरस तिनां ग्याहरां ने सौगी खड़ा हुआ कने बड़ी आवाज़ा च बोलणे लगेया, “हे यहूदियो कने यरूशलेमा च सब रैहणे औलेयो ये जाणी लवा, कने कान लाई ने मेरियां गल्लां सुणा।
\v 15 तेड़ा जे तुहें समझेया रांये ये लोक नशे च नीं ये, कांभई अजे तका दिन पेहले पेहर मनी चढ़ी रा।
\v 16 पर ये सै गल्लां ई यां, से जे योयेल भविष्यवक्ता रे द्वारा बोलियां गईयां :
\v 17 परमेशर बोलां, भई अन्ता रे दिना च येढ़ा हुणा भई मांह अपणा आत्मा सब माणुआं पर भेजणा, कने तुहां रे पुत्रां कने तुहां रियां पुत्रियां भविष्यवाणियां करनियां, होर तुहां रे जवानां दर्शन देखणे कने तुहां रे पुरनिये सुफणेयां जो देखणा।
\v 18 पर मांह अपणे दास कने दासियां पर भी तिनां दिना च अपणे आत्मा च ते भेजणा, कने तिना भविष्यवाणी करनी।
\v 19 होर मांह उपर आकाशा च नोखे काम कने थल्ले धरतिया पर नशाण, मतलब लहू कने आग्ग होर धुयें रा बादल दसणा।
\v 20 प्रभुये रे महान कने तेजस्वी दिना रे आऊणे ते पेहले सुरज नेहरा कने चन्द्रमा खूना साई हुई जाणा।
\v 21 होर से जे कोई प्रभुये रा नांव लेंगा, तिसो उद्धार मिलणा।'
\v 22 “ हे इस्राएलियो, ये गल्लां सुणा : यीशु नासरी इक माणु था तिसरा परमेशरा खा ते हुणे रा सबूत तिनां सामर्था रे कमा कने रहानिया रे कमा होर नशाणां ते प्रगट आ, से जे परमेशरे तुहां रे बीच तिसरे द्वारा करी ने दस्से तिसो जे तुहें अप्पु ई जाणां ये।
\v 23 तिस यीशुये जो, से जे परमेशरा री बणाई रिया योजना कने पेहले रे ज्ञाना रे मताबक पकड़वाया गया, तुहें अर्धमियां रे हथा ते क्रुसा पर चढ़वाई ने मारी दित्या।
\v 24 पर तिसो ई परमेशरे मौता रे बन्धना ते छुड़ाई ने ज्यूंदा कित्या; कांभई ये कदी मनी हुई सकदा था भई से तिसरे बसा च रेहंदा।
\v 25 कांभई दाऊद तिसरे बारे च बोलां, में प्रभुये जो सदा अपणे सामणे देखदा रेंहां कें भई सै मेरे सज्जे पासे खो आ, इस खातर भई किते हऊं रूढ़ी नीं जांऊं।
\v 26 इस वजह ते मेरा मन खूश हुआ, कने मेरी जीभ मग्न हुई री; पर मेरा शरीर भी आशा च ई बणी रा रेहणा।
\v 27 कांभई तु मेरे प्राणा जो पताला च नी छडणा; होर ना अपणे पवित्र जना जो सड़ने ई देणा।
\v 28 तैं मिन्जो जीवना रा रस्ता दस्सी रा; तु मिन्जो अपणे दर्शना री खूशिया ने भरी देणा।'
\v 29 “ हे भाईयो, हऊं कूलपति दाऊदा रे बारे च तुहां ने हौंसले ने बोली सकां भई से तां मरी गया कने गड्डी भी दित्तिरा होर तिसरी कब्र अजो आज आहां ले येथी ई हई।
\v 30 से भविष्वक्ता था, से जांणा था भई परमेशरे मेरे ने कसम खादी री भई मांह तेरे वंशा च ते इकी आदमीये जो तेरे सिंहासना पर बठाणा;
\v 31 तिने हुणे औलियां गल्लां जो पेहले ते ई देखी ने मसीह रे जी उठने रे बारे च भविष्वाणी किती भई नां तां तिसरा प्राण पताल लोका च छड्या गया  कने ना तिसरी देह सड़ने पाई।
\v 32 इस ई यीशुये जो परमेशरे जीऊँदा कित्या, तिसरे जे अहें सारे गवाह ये।
\v 33 इयां ई परमेशरा रे सज्जे हथा ते सबीते ऊची जगाह पाईने, होर पिते ते सै पवित्र आत्मा पाई ने तिसरी प्रतिग्या जे किती री थी, तिने ये भेजी दित्ती रा सै जे तुहें देखया कने सुणया रांये।
\v 34 कांभई दाऊद तां स्वर्गा परा हनी चढ़या; पर सै अप्पु बोलां, 'प्रभुये मेरे प्रभुये ने बोलया, मेरे सज्जे पासे बैठ,
\v 35 तदुआं तकॉ जे मांह तेरे बैरियां जो तेरे पैरां थल्ले री चौकी नी करी दूँ।'
\v 36 इस खातर हुण इस्राएला रा सारा घराना पक्के तरीके ने जाणी ला भई परमेशरे तिस ई यीशुये जो तिसो जे तुहें क्रुसा पर चढ़ाया, प्रभु भी ठहराया कने मसीह भी।"
\v 37 तां सुणने औलेयां रे दिला लगी गईयां, होर सै पतरस कने प्रेरितां ते पुछणे लगे, “हे भाईयो, अहें क्या करीये?”
\v 38 पतरसे तिनां ने बोलया, “मन फिराओ, कने तुहां च ते सब अपणे-अपणे पापां री माफिया खातर यीशु मसीह रे नावां ते बपतिस्मा लॉ; तां तुहां पवित्र आत्मा रा दान पाणा।
\v 39 कांभई ये वादा तुहां, कने तुहां रियां औलादां, होर तिन्हां सबनी दूरा-दूरा रे लोकां खातर भी हया तिनां जो जे प्रभु अहां रा परमेशर अप्पु ला सदगा।"
\v 40 तिने होर मतियां गल्लां ते बी गवाई दई-दई ने समझाया भई अप्पु जो इसा टेडिया जातिया ते बचाओ।
\v 41 इस खातर तिने जे तिसरा वचन ग्रहण कित्या तिने बपतिस्मा लेया; होर तिस दिन लगभग तीन हज़ार माणु तिना च मिली गये।
\v 42 कने से प्रेरितां ते शिक्षा पाणे, होर संगति रखणे, कने तोड़ने, होर प्रार्थना करने च लगीरे रये।
\v 43 होर सब लोकां पर भय छाई गया, कने मते सारे अद्भुत काम कने नशाण प्रेरितां ते परगट हुणे लगे।
\v 44 कने सब विस्वास करने औले कट्ठे रह्वां थे होर तिनां रियां सब चीज़ा कट्ठियां थियां।
\v 45 सै अपणिया-अपणिया जयदादा कने समाना जो बेची-बेची ने तेह्ड़ी जे किसी री जरुरत हुआं थी बंडी देयां थे।
\v 46 सै हर रोज़ इक मन हुई ने मन्दरा च कट्ठे हुआं थे, कने घरा-घरा रोटी तोड़दे हुये नन्दा कने मना रिया सीधयाईया ने रोटी खांवां थे,
\v 47 कने परमेशरा री स्तुति करां थे, होर सब लोक तिनां ते खुश थे : कने सै जे उद्धार पांवां थे, तिनां जो प्रभु हर रोज़ तिनां च मलाई देंवां था।
\c 3
\v 1 पतरस कने यूहन्ना तिज्जे पेहर प्राथना रे वक्ता मन्दरा च जाया रां थे।
\v 2 कने लोक इकी जन्मा रे लंगड़े जो लयाया रां थे, तिसो जे सै हर रोज़ मन्दरा रे तिस दरवाजे पर तिसो जे 'सुन्दर' बोलांये, बठाली देयां थे भई सै मन्दरा च जाणे औलेयां ते भिख मंगो।
\v 3 तजे तिने पतरस कने यूहन्ना जो मन्दरा च जान्दे देखया, तां तिनां ते भिख मंगी।
\v 4 पतरसे यूहन्ना ने सौगी तिस खा ध्यान लाई ने देखी ने बोलया, “आहां खा देख!”
\v 5 इस खातर सै तिनां ते कुछ पाणे रिया आशा रखदे हुये तिनां खा देखणे लगया।
\v 6 तां पतरसे बोलया, “चाँदी कने सोना तां मेरले नीं आ, पर जो कुछ मेरले आ तिसो हऊं तिजो देवां; यीशु मसीह नासरिये रे नांवां ते चल फिर।"
\v 7 कने तिने तिसरा सज्जा हाथ पकड़ी ने तिसो ठुआलेया; होर झटपट तिसरे पैरां कने जनुआं च ताकत आई गई।
\v 8 सै उटकी ने खड़ा हुई गया कने चलने-फिरने लगया; होर चलदा, कने छालीं मारदा, कने परमेशरा री स्तुति करदा तिनां सौगी मन्दरा च गया।
\v 9 सबी लोकें तिसो चलदा-फिरदा कने परमेशरा री स्तुति करदे देखया,
\v 10 तिसो पछयाणी लया भई ये सही आ सै जे मन्दरा रे 'सुन्दर' फाटका पर बैठी ने भीख मंगां था; कने तिसा गल्ला ते से जे तिस सौगी हुई थी सै बोहत हेरान हुये।
\v 11 तजे सै पतरस कने यूहन्ना जो पकड़ी रे थे, तां सब लोक बोहत हेरान हुई ने तिसा जगाह तिसो जे सुलेमाना रा आंगण बोलां ये, तिस लौ दऊड़ी ने आये।
\v 12 येढ़ा देखी ने पतरसे लोकां जो बोलया, “हे ईस्राएलियो, तुहें इस माणुये पर हेरान कें हुये रां ये, कने आहां खा ईयां कें देखया रांये भई मनो अहें ई अपणिया सामर्था या भक्तिया ते इसो चलने-फिरने जोगा बणाई तया हो।
\v 13 अब्राहम कने इसहाक कने याकूब रे परमेशर, कने अहां रे बाप-दादेयां रे परमेशरे अपणे सेवक यीशु री महिमा कित्ती, तिसो जे तुहें पकड़वाई दित्या, कने तजे पिलातुसे तिसो छडने रा बचार कित्या, तां तुहें तिसरे सामणे तिसरा इन्कार कित्या।
\v 14 तुहें तिस पवित्र कने धर्मिये रा इन्कार कित्या, कने विनती किती भई तिस हत्यारे जो तुहां खातर छड्डी तया जाओ,
\v 15 कने तुहें जीवना रे देणे औले जो मारी तया, तिसो जे परमेशरे मूईरेयां च ते ज्यूंदा कित्या, कने अहें इसा गल्ला रे गवाह थे।
\v 16 होर तिसरे नांवां ते, तिस विस्वासा ते ई से जे तिसरे नांवां पर आ, इस माणुये जो तिसो जे तुहें देखांये कने जांणां बी ये सामर्थ दित्ती। तिस विस्वासा ते से जे तिसते आ, इसो तुहां सबीं रे साह्मणे पूरा ठीक-ठाक करी तया।
\v 17 “हुण हे भाईयो, हऊं जाणां भई ये काम तुहें अन्जांणगिया च कित्या, कने तेढ़ा ई तुहां रे सरदारें भी कित्या।
\v 18 पर तिना गल्लां जो जे परमेशरे सब भविष्वक्तां रे मुहां ते पेहले ई दस्सी तरा था, भई तिसरे मसीह दुःख उठाणा, तिनां जो तिनें इसा रितिया ते पूरा कित्या।
\v 19 इस खातर, मन फिरावा कने वापस आई जावा भई तुहां रे पाप मटयाई दिते जाओ, तिसते जे प्रभुये रे सामणे शान्तिया ने रमाना रे दिन आओ,
\v 20 कने से यीशुये जो भेजो तुहां खातर से जे पेहले ई ते मसीह ठहराई रा।
\v 21 जरुरी आ भई सै स्वर्गा च तिस वक्ता तकॉ रओ तदुआं तकॉ जे सबी गल्लां रा सुधार नी करी लॉ तिसरे बारे च जे पुराणे वक्ता ते परमेशरे अपणे पवित्र भविष्वक्तां रे मुहाँ ते दस्सी रा।
\v 22 तेढ़ा जे मूसे बोली रा, 'प्रभु परमेशरा तुहां रे भाईयां च ते तुहां खातर मेरे साही इक भविष्वक्ता बनाणा, जो किछ से तुहां ने बोलो, तिसरी सुणयों।
\v 23 पर हरेक माणुये जो से जे तिस भविष्वक्ता री सुणो, लोकां च ते नाश कित्या जाणा।'
\v 24 कने शमुएल ते लई ने तिसते बाद औणे औलेयां तका तितने जे भविष्वक्ता बोले तिनें सबीं तिना दिनां रे बारे च सन्देश दित्या।
\v 25 तुहें भविष्वक्ता रियां औलादां कने तिस वादे रे सहभागी हुणे, तिसो जे परमेशरे तुहां रे बाप-दादेयाँ ने कित्तिरा, तजे तिने अब्राहमा ने बोलया, “तेरे वंशा ते ई धरतिया रे यां सारेयां घरानेयां आशीष पाणी।'
\v 26 परमेशरे अपणे सेवका जो पेहले तुहां लॉ भेजया, भई तुहां च ते हर इक से जे तिसरियां बुराईयां ते फेरी ने आशीष देओ।"
\c 4
\v 1 तजे सै लोकां ने येढ़ा बोलया ई रां थे, तां याजक कने मन्दरा रे सरदार होर सदूकियें तिना परा जो हमला करी तया।
\v 2 कांभई सै बोहत गुस्से हुये भई सै लोकां जो सखावां थे कने यीशुये रा उदाहरण दई-दई ने मूईरेयां च ते जी उठणे रा प्रचार करां थे।
\v 3 तिन्हें तिन्हां जो पकड़ी ने दूजे दिना तका जेला च रखेया कांभई संज हुई गरी थी।
\v 4 पर वचना रे सुणने आउलेयां च ते बोहतीं विश्वास कित्या, कने तिनां री गिनती पाँज हज़ार आदमियां रे लगभग हुई गई।
\v 5 दुजे दिन येढ़ा हुआ भई तिना रे सरदार कने पुरनिये होर शास्त्री
\v 6 कने महायाजक हन्ना होर कैफा कने यूहन्ना होर सिकन्दर होर जितने महायाजका रे घराने रे थे, सब यरूश्लेमा च कट्ठे हुये।
\v 7 सै तिनां जो सबी रे बिच खड़ा करी ने पुछणे लगे भई तुहें ये काम किसा सामर्था ते कने किसरे नांवां ते कित्या।
\v 8 पवित्र आत्मा ते परिपूर्ण हुई ने तिनां ने बोलया,
\v 9 “हे लोकां रे सरदारो कने पुरनियों, इस कमज़ोर माणुये ने से जे भलाई कित्ती गई री, जे आज आहां ते इस बारे च पुछताछ कित्ती जाये रां ई भई सै किंयां ठीक हुई गया।
\v 10 तां तुहें सब होर सारे इस्राएली येढ़ा जाणी लॉ भई यीशु मसीह नासरिये रे नांवां ते तिसो जे तुहें क्रुसा पर चढ़ाया, कने परमेश्वरे मरिरेयाँ च ते जींऊंदा कित्या, ये माणु तुहां रे साह्मणे भला-चंगा खड़ी रा।
\v 11 ये से ई पत्थर आ तिसो जे तुहें राज मिस्त्रियें नकम्मा जाणेया कने सै कुणे रे सिरे रा पत्थर हुई गया।
\v 12 किसी दुजे ते उद्धार निआ; कें भई स्वर्गा ते थल्ले माणुआं च होर कोई दुज्जा नांव नी दित्तिरा गईरा, भई तिसते जे आहां जो उद्धार मिली सको।"
\v 13 तजे तिन्हें पतरस कने यूहन्ना रा हौंसला देख्या, तां ये समझी ने भई ये अनपढ़ कने साधारण माणु ये, तां हेरान हुये; फेरी तिनें पछयाणी ने भई ये यीशुये ने सौगी रई रे।
\v 14 तिस माणुये जो से जे ठीक हुई रा था, तिनां ने सौगी खड़ी रे देखी ने, से विरोधा च कुछ नी बोली सके।
\v 15 पर सै तिना जो सभा ते बाहर जाणे रा हुक्म दई ने, सै अप्पु-चीयें सोच-समझ करने लगे,
\v 16 “अहें इनां माणुआं ने क्या करीये? कैं भई यरुश्लेमा रे सब रेहणे अऊलेयां पर प्रगट आ, भई इना ते इक बड्डी नशाणी दुस्सीरी; होर अहें तिसा ते मुकरी नी सकदे।
\v 17 पर इस खातर भई ये गाल्ल लोकां च होर ज्यादा नी फैली जाऔ, आहां तिनां जो धमकाणा, भई सै इस नांवां ते फेरी किसी माणुये ने गाल्लां नी करो।”
\v 18 तां तिनां जो सदया कने चेतावनी दई ने बोलया, “यीशुये रे नांवां ते कुछ बी देखां बोलदे कने देखाँ सखांदे।”
\v 19 पर पतरस कने यूहन्ने तिनां जो जवाब दित्या, “तुहें ई फेसला करा; क्या ये परमेश्वरा रे नेड़े भला भई अहें परमेश्वरा रियां गल्लां ते बदही ने तुहां रियां गल्लां मन्निये।
\v 20 कैं भई येढ़ा तां आहां ते नी हुई सकदा भई सै जे अहें देख्या होर सुणीरा, तिसो नी बोलिये।”
\v 21 तां तिनें तिनां जो होर धमकाई ने छड्डि तया कैं भई लोकां रिया वजहा ते तिनां जो सजा देणे रा कोई दाव नी मिलया, इस खातर भई सै जे घटना हुई री थी तिसरीया वजहा ते सब लोक परमेश्वरा री बड़याई करे रां थे।
\v 22 सै माणु, तिस पर जे ठीक करने रा चमत्कार हुई रा था, चालीयां सालां ते जादा उम्रा रा था।
\v 23 सै छुट्टी ने अपणे साथियां लॉ आये, कने जो कुछ प्रधान याजकें कने पूरनीयें तिनां ने बोली रा था, तिना जो सुणाई तया।
\v 24 येढ़ा सुणी ने तिनें इक मन हुई ने ऊच्चिया आवाज़ा च परमेश्वरा ने बोलया, “हे स्वामी, तु सै ई आ तिने जे स्वर्ग कने धरती होर समुद्र कने जो कुछ तिस च आ बणाया।
\v 25 तैं पवित्र आत्मा रे द्वारा अपणे सेवक कने आहां रे पिते दाऊदा रे मुंहाँ ते बुलाया, ‘अन्यजातियें हुल्लड़ कैं मचाया कने देशा-देशा रे लोकें कैं बेकार गल्लां सोचियां?
\v 26 प्रभु होर तिसरे मसीह रे बरोधा च धरतिया रे राजे खड़े हुये, कने हाकम सौगी कट्ठे हुई गये।’
\v 27 कैं भई सचमुच तेरे सेवक यीशुये रे बरोधा च, तिसरा जे तैं अभिषेक कित्या, हेरोदेसा कने पुन्तियुस भी अन्यजातियाँ कने इस्राएलियां ने सौगी इस नगरा च कट्ठे हुये,
\v 28 भई जो कुछ पेहले ते तेरिया सामर्था कने बुध्दिया ते ठहराई रा सै ई करो।
\v 29 हुण हे प्रभु तिनां रियां धमकियां जो देख; होर अपणे दासा जो ये वरदान दे भई तेरा वचन बड़े हौंसले ने सुणाईये।
\v 30 चंगा करने खातर तु अपणा हाथ अग्गे कर भई नशाणियां कने नोखे काम तेरे पवित्र दास यीशुये  रे नांवां ते कित्ते जाओ।”
\v 31 तजे सै प्रार्थना करी चुके, तां जगहा तेथी जे से कट्ठे थे हिली गई, कने सै सब पवित्र आत्मा ते भरी गये, कने परमेश्वरा रा वचन हिम्मता ने सुणांदे रहे।
\v 32 विश्वास करने अऊलेयां री मण्डली इक चित कने इकी मना री थी, येथी तकॉ भई कोई भी अपणी धन सम्पतिया जो अपणा नी बोलदा था, पर सब कुछ सांझा था।
\v 33 प्रेरितें मतिया सामर्था ते प्रभु यीशु रे जीऊंदे हुणे री गवाही देंदे रहे कने तिनां सबीं पर मता अनुग्रह था।
\v 34 तिना च ते कोई बी दरिद्र नी था; कैं भई तिना ले से जे जमीन या घर थे, सै तिनां जो बेची-बेची ने, बिक्की रियां चिज़ा रा मुल लयावां थे, कने प्रेरितां रे पैरां पर रखां थे;
\v 35 कने तेड़ी जे किसी जो भी जरुरत हुआं थी, तीतना ई सब बन्डी लेयां थे।
\v 36 युसुफ नांवां रा साईप्रस रा इक लेवी था तिसरा नांव प्रेरितें बरनबास (शान्तिया रा पुत्र) रखया था
\v 37 तिसरी थोड़ी जमीन थी, तिसा जे तिने बेचया, कने पैसे लयाई ने प्रेरितां रे पैरा पर रखी ते।
\c 5
\v 1 हनन्याह नांवां रे इकी माणुये कने तिसरिये जनाने सफीरे, कुछ जमीन बेची
\v 2 होर तितरे पैसेयां च ते थोड़े जे अप्पु लॉ रखी ले; कने ये गल्ल तिसरी जनाना बी जाणां थी, होर तिसरा इक हिस्सा लई ने प्रेरितां रे पैरां अगे रखी तया।
\v 3 पतरसे बोलया, “हे हनन्याह! शैताने तेरे मना च ये गाल्ल कैं पाई भई तु पवित्र आत्मा ने झूठ बोलो, कने जमीना रे पैसेयां च ते थोड़े जे रखी लो?
\v 4 तदुंआ तकॉ जे से तेरले थी, क्या तेरी नी थी? होर तजे बीकी गई तां क्या तेरे वशा च नी थी? तैं ये गाल्ल अपणे मना च कैं वचारी? तु माणुआं ने नी, पर परमेश्वरा ने झूठ बोलां।”
\v 5 ये गल्लां सुणदे ई हनन्याह थल्ले पई गया कने प्राण छड्डी ते, होर सब सुणने अऊलेयां पर बड़ा डर हुई गया।
\v 6 फेरी जवानें उठी ने तिसरी अर्थी बनाई कने बाहर नई ने दब्बी तया।
\v 7 कोई तीनां घण्टेयां ते बाद तिसरी जनाना, हुई रियां गल्लां ते बेखबर हुई ने, अन्दरा जो आई।
\v 8 तां पतरसे तिसा ने बोल्या, “मिंजो दस क्या तुहें सै जमीन इतने ई पैसेयां री बेची री थी?” तिसे बोलया, “हाँ, इतने ई पैसेयां री बेची री थी।”
\v 9 पतरसे तिसाने बोलया, “ये क्या गाल्ल ई भई तुहें दूईँ प्रभुये रिया आत्मा जो परखणे खातर ऐका कित्या? देख, तेरे लाड़े रे दफन करने आऊले दरवाजे पर ई पूजी रे, कने तिनां तिजो बी बाहरा जो लई जाणा।”
\v 10 तां सै इक दम तिसरे पैरां पर पई गई, कने प्राण छड्डी ते; होर जवानें अन्दर आई ने तिसा जो मरिरी देख्या, कने बाहर नई ने तिसारे लाड़े सौगी दफन करी ती।
\v 11 सारी कलीसिया पर कने इना गल्लां रे सुणने आऊलेयां पर बड़ा डर छाई गया।
\v 12 प्रेरितां रे हाथां ते मते नोखे काम्म कने नशाणियां लोकां च दुस्सां थियां, कने सब इक मन हुई ने सुलैमाना रे ओसारे च कट्ठे हुंदे रह्वां थे।
\v 13 पर होरी च ते किसी जो बी ये हिम्मत नी हुंदी थी भई तिनां सौगी मिली जाओ; तां भी लोक तिनां री बडयाई कराँ थे।
\v 14 विश्वास करने आऊले मते मर्द कने जनानां प्रभुये री कलीसिया च मतिया तादाता च मिलदे रहे।
\v 15 येथी तकॉ भई लोक बमारां जो सड़का पर लयाई-लयाई ने, मंजेयां कने मंजोलुआं पर सुआई देवां थे, भई तजे पतरस आओ, तां तिसरा डह्ऊरा ई तिना च ते किसी पर पई जाओ।
\v 16 यरुश्लेमा रे आसे-पासे रे नगरां ते बोहत लोक बमारां कने गन्दियां आत्मा रे सताई रेयां जो लयाई-लयाई ने, कट्ठे हुआं थे, होर सब ठीक करी दित्ते जांवां थे।
\v 17 तां महायाजक कने तिसरे सब साथी सै जे सदुकियां रे पंथा रे थे डाह ने भरी गये
\v 18 होर प्रेरितां जो पकड़ी ने जेलखाने च बन्द करी तया।
\v 19 पर राती जो प्रभुये रे इकी स्वर्गदूते जेला रे दरवाजे खोली ने तिना जो बाहर लयाई ने बोलया,
\v 20 “जावा, मन्दरा च खड़े हुई ने जीऊणे रियां इना सबीं गल्लां जो लोकां जो सुणावा।”
\v 21 सै येड़ा सुणी ने सवेर हुन्दे ई मन्दरा च जाई ने उपदेश देणे लगे। तां महायाजक कने तिसरे साथीयें आई ने महासभा जो कने इस्राएलियां रे सब पुरनियां जो कट्ठा कित्या, कने जेलखाने जो प्यादेयाँ जो बोली ने भेजया भई तिनां जो लयावा।
\v 22 पर प्यादेयां तेथी पूज्जी ने तिना जो जेलखाने च नी पाया, कने हटी ने तिना जो दसया,
\v 23 “अहें जेलखाने जो पूरे चक्कने हुई ने बन्द कित्तिरा था, होर पैहरे देणे अऊलेयां जो बाहर दरवाजे पर खड़ी रेयां पाया; पर तजे दरवाजे खोले, तां अन्दर कोई नी मिलया।"
\v 24 तजे मन्दरा रे सरदार होर प्रधान याजकें ये गल्लां सुणियां, तां तिनां रे बारे च मत्तिया सोचा च पई गये भई तिना जो क्या हुआ हुंगा!
\v 25 ताहलूं ई किन्नीये आई ने तिनां जो दसया, “देखा, तिनॉ जे तुहें जेलखाने च बन्द करीने रखी रा था, सै माणु मन्दरा च खड़ी ने लोकां जो उपदेश दये रां ये।”
\v 26 तां सरदारे, प्यादेयां ने सौगी जाई ने, तिनॉ जो ली आया, पर जबरजनाईया ने नी, कैं भई सै लोकां ते डरां थे भई अहां परॉ पत्थर नी बाओ।
\v 27 तिने तिनां जो लयाई ने महासभा रे सामने खड़ा करी तया तां महायाजके तिनां ते पुछेया,
\v 28 “क्या अहें तुहां जो नी समझाई ने हुक्म नी दित्या था भई तुहें इस नांवां ते उपदेश देहां देंदे? तां भी देखा, तुहें सारे यरुश्लेमा जो अपणे उपदेशा ते भरी तया होर तिस माणुये रा लहु आहांरे सिरा पर पाणा चाह्वांये।”
\v 29 तां पतरस कने होरीं प्रेरितें जवाब दित्या, “माणुआं रे हुक्मा ते बधीने परमेश्वरा रे हुक्मा जो मनणा आहांरा काम्म आ।
\v 30 आहांरे बापदादेयां रे परमेश्वरे जो जीऊंदा कित्या, तिसो जे तुहें क्रुसा पर लटकाई ने मारी तया था।
\v 31 तिसो ई परमेश्वरे प्रभु कने उद्धार करने आऊला बणाई ने, अपणे सज्जे हथा तकॉ उच्चा करी तया, भई सै इस्राएलियां जो मन फेरने री ताकत होर पापां री माफी देओ।
\v 32 अहें इनां गल्लां रे गवाह ये होर तियां जे पवित्र आत्मा भी, तिसो जे परमेश्वरे तिसरा हुक्म मनणे आऊलेयां जो दित्ती रा।”
\v 33 येड़ा सुणी ने सै फुखी गये, होर तिनॉ मारी देणा चाह्वां थे।
\v 34 पर गमलीएल नांवां रा इक फरीसी सै जे व्यवस्थापक कने सबी लोकां च खरा था, कचेहरिया च खड़े हुई ने प्रेरितां जो थोड़ीया देरा खातर बाहरा जो भेजणे रा हुक्म दित्या।
\v 35 तां तिने बोलया, “हे इस्राएलियो, तुहें जो कुछ इना माणुआं ने करना चाह्वां ये सोची-समझी ने करयों।
\v 36 कैं भई इना दिनां ते पेहले थियूदास ये बोलदा उठया, भई हऊं बी कुछ हया; होर कोई चार सौ माणु तिसने सौगी चली पये, पर सै मारी दित्ता गया होर जितने लोक तिसो मन्नां थे, सब उरे-परे हुई ने खत्म हुई गये।
\v 37 तिसते बाद नौं लिखणे आऊले रे दिनां च यहूदा गलीली उठया, होर कुछ लोक अपणे खा जो करी ले; सै बी खत्म हुई गया कने जितने लोक तिसो मन्नां थे, सब उरे-परे हुई गये।
\v 38 इस खातर हुण हऊं तुहां ने बोलां, इना माणुआं ते दूर ई रह्वा कने इना ने कुछ काम्म नी रखा; कैं भई जे ये धर्म या काम्म मानुआं खा ते हुंगे तां खत्म हुई जाणे;
\v 39 पर जे परमेश्वरा खा ते हये, तां तुहें इना जो कदी मनी खत्म करी सकदे। किती येड़ा नी हो भई तुहें परमेश्वरा ने बी लड़ने आऊले बणो।”
\v 40 तां तिनें तिसरी गल्ल मन्नी ली; कने प्रेरितां जो सद्दी ने कुटूआया; होर ये हुक्म दई ने छड्डी तया भई यीशुये रे नांवां ते फेरी कोई गल्ल देखां करदे।
\v 41 सै इस गल्ला ते खुश हुई ने महासभा रे सामणे ते चली गये, भई अहें तिसरे नांवां खातर बदनाम हुणें जोगे तां ठहरे।
\v 42 सै रोज मन्दरा च कने घरें-घरें उपदेश देणे, कने इसा गल्ला रा सुसमाचार सुनाणे ते भई यीशु ई मसीह आ नी रूके।
\c 6
\v 1 तिनां दिना च तजे चेलेयां री संख्या बोहत बदणे लगी, तां युनानी भाषा बोलणे आऊले इब्रानी भाषा बोलणे आउलेयां पर कुड़कुड़ाने लगे, भई रोज किया सेवा च आहांरियां विधवां री देख-भाल नी हुंदी।
\v 2 तां तिनें बाहरें, चेलेयां री मण्डलिया जो अप्पु लॉ सद्दी ने बोलया, “ये ठीक नींआ भई अहें परमेश्वरा रा वचन छड्डी ने खवाणे-पयाणे री सेवा करो।
\v 3 इस खातर, हे भाईयो, अप्पु च ते सात खरे माणुआं जो सै जे पवित्र आत्मा कने बुद्धिया ने भरीरे हो, चुणी लवा, भई अहें तिनां जो ये काम दई दईये।
\v 4 पर आहां तां प्रार्थना च कने वचना रिया सेवा च लगी रेयां रेहणा।”
\v 5 ये गल्ल सारीया मण्डलिया जो खरी लगी, कने तिनें स्तिफनुस नांवां रे इकी माणुये जो से विश्वास कने पवित्र आत्मा ने भरी रा था, कने फिलिप्पुस, कने प्रुखुरुस, कने नीकानोर, कने तीमोन, कने परमिनास, कने अन्ताकियावासी नीकुलाउस जो से जे यहूदी मता च आई गरा था, चुणी लया।
\v 6 इनां जो प्रेरितां रे सामने खड़ा कित्या होर तिनें प्रार्थना करी ने इना परा जो हाथ रखे।
\v 7 परमेश्वरा रा वचन फैलदा गया होर यरुश्लेमा च चेलेयां री गिणती बोहत बददी गई; होर याजकां रा इक बड्डा समाज इस मता जो मनणे आऊला हुई गया।
\v 8 स्तिफनुस अनुग्रह कने सामर्था ते भरी ने लोकां च बड्डे-बड्डे काम्म कने नशाण दस्सां था।
\v 9 तां तिस आराधनालय च ते सै जे लिबिरतीनों कहलावां थी, होर कुरेनी कने सिकन्दरिया होर किलिकिया कने एशिया रे लोकां च ते कई आई ने स्तिफनुसा ने बेहस करने लगे।
\v 10 पर तिस ग्यान कने तिसा आत्मा ने तिसने जे सै गल्लां करां था, सै साह्मणा नी करी सके।
\v 11 तां तिनें कईयां लोकां जो भड़काई कने बोलणे लगे, “अहें इसो मूसा कने परमेश्वरा रे वरोधा च निन्दा रियां गल्लां करदे सुणीरा।”
\v 12 कने लोकां होर प्राचीना कने शास्त्रियां जो भड़काई ने तिसो पकड़ी ने महासभा चॉ ली आये।
\v 13 होर झुठे गवाह खड़े कित्ते, तिनें जे ये बोलया, “ये माणु इस पवित्र जगह कने व्यवस्था रे वरोधा च बोलणा नी छड्दा।
\v 14 कें भई अहें तिसो येड़ा बोलदे सुणीरा भई यीशु नासरी ये इसा जगहा जो रुडाई देणा, कने तिना रितियां जो बदली देणा सै जे मूसे आहां जो दित्ती रियां।”
\v 15 तां सबी लोकें सै जे सभा च बैठी रे थे, तिस परा जो नजरां कित्तीयां तां तिसरा मुँह स्वर्गदूतां साई देखया।
\c 7
\v 1 तां महायाजके बोलया, “क्या ये गल्लां साच ई यां?”
\v 2 स्तिफनुसे बोलया, “हे भाईयो, कने पित्रो सुणा। आहां रा पिता अब्राहम हराना च बसणे ते पेहले मेसोपोटामिया च था; तिसो दर्शन दित्या,
\v 3 होर तिसने बोलया, ‘तू अपणे देश कने अपणे टबरा जो छड्डी ने निकल कने तिस देशा जो जा सै जे माह तिजो दसणा,’
\v 4 तां सै कसदियां रे देशा ते निकली ने हराना च बसी गया, तिसरे पिते रिया मौता ते बाद परमेशवरे तिसो तेथी ते इस देशा च लयाई ने बसाया तेथी जे तुहें हुण रह्वाये,
\v 5 होर तिसो कुछ मीरास नी पर पैर रखणे री बी जगह नी थी, पर प्रतिग्या कित्ती भई मांह ये देश तेरते बाद तेरे वंशा रे हथा करी देणा; येथी तकॉ भई तिस वक्ता तिसरे कोई पुत्र नी था।
\v 6 होर परमेश्वरे येड़ा बोलया, ‘तेरी औलादा रे लोकां पराये देशा च प्रदेशी हुई ने रेहणा, होर तिनां इना जो दास बनाणा होर चार सौ सालां तकॉ दु:ख देणा।’
\v 7 फेरी परमेश्वरे बोलया, ‘तिसा जातिया रे तिनां दास हुणा, तिना जो माह सजा देणी, होर इसते बाद तिना निकली ने इसा जगहा मेरी सेवा करनी।’
\v 8 होर तिने तिनां ने खतने री वाचा बन्नी; कने इसी दशा च इसहाक तिसते पैदा हुआ कने अठवें दिन तिसरा खतना कित्या ; होर इसहाका ते याकूब कने याकूबा ते बारह कुलपति पैदा हुये।
\v 9 कुलपतियें यूसुफा ते डाह करी ने तिसो मिस्र देश जाणे आऊलेयां रे हाथा बेची तया। पर परमेश्वर तिसने सौगी था,
\v 10 होर तिसो तिसरे सबीं दुखा ते छुड़ाई ने मिस्र रे राजा फिरौना रियां नजरां च अनुग्रह कने बुद्धि दित्ती, होर तिने तिसो मिस्र पर होर अपणे सारे घरा पर हाकम बणाया।
\v 11 तां मिस्र होर कनान रे सारे देशा च अकाल पया; तिसते मते दुख हुये, होर आहां रे बापदा देयां जो पेहली बार भेजया।
\v 12 पर याकुबे येड़ा सुणी ने भई मिस्र च अनाज आ, आहां रे बापदादेयां जो पहली बार भेजया।
\v 13 दुजी बार यूसुफे अप्पु जो अपणे भाईयां पर प्रगट करी तया होर यूसुफा री जाति फिरौना जो पता लगी गई।
\v 14 तां यूसुफे अपणे पिता याकूब होर अपणे सारे घराने जो, सै जे पच्हतर आदमी थे, सद्दी लया।
\v 15 तां याकूब मिस्र च गया; होर तेथी सै कने आहां रे बापदादे मरी गये।
\v 16 तिनां रियां लाशां शकेमा च पुजाई ने तिसा कब्रा च रखी ती यां, तिसॉ जे अब्राहमे चाँदीये रे सिक्के दई ने शकेमा च हमोरा रियां सन्तानां ते मूल लया था।
\v 17 “पर तजे तिसा प्रतिग्या रे पुरे हुणे रा वक्त नेड़े आया सै जे परमेश्वरे अब्राहमा ने कित्ती थी, तां मिस्रा च सै लोक बह्दी ने बोहत हुई गये।
\v 18 तां मिस्रा च दुजा राजा हुआ सै जे युसुफा जो नी जाणदा था।
\v 19 तिने आहां री जातिया ने चालाकी  करी ने आहां रे बापदादेयां सौगी येथी तकॉ बुरा वयोहार कित्या, भई तिनां जो अपणे बालकां जो सट्टणा पया, भई सै जीऊंदे नी रओ।
\v 20 तिस वक्त मूसा जम्या। सै परमेश्वरा री नजरां च मता सुन्दर था। सै तिन्नां महीनेयां तकॉ अपणे पिते रे घरा च पलेया।
\v 21 तजे तिसो सट्टी तया तां फिरौना रीये मुन्नीये तिसो चकी लया, कने अपणा पुत्र बणाई ने पालेया।
\v 22 मूसा जो मिस्रियां री सारी विद्या पढ़ाई गई, कने सै वचन होर कर्म दूईं च सामर्थी था,
\v 23 तजे सै चालियां सालां रा हुआ, तां तिसरे मना च आया भई हऊं अपणे इस्राएलियां भाईयां ने मिलूं।
\v 24 तिने इकी माणुये पर गलत हूंदा देखी ने तिसो वचाया, होर मिस्रिये जो मारी ने तिसरा बदला लेया।
\v 25 तिने सोचया भई तिसरे भाईयां ये समझणा भई परमेश्वरा तिसरे हाथा ते तिनां रा उद्धार करना, पर तिनें नीं समझेया।
\v 26 दुजे दिन तजे सै अप्पु बाटियें लड़या रां थे, तां सै तिन्नु चीयें जाये रां था; कने येड़ा बोली तिनां जो मेल करने खातर तिनां जो समझाया, ‘हे माणुओ, तुहें तां भाई-भाई ये, इकी दुजे पर कैं अन्याय करां ये।’
\v 27 पर सै जे अपणे पड़ोसिये पर अन्याय करया रां था, तिने तिसो येड़ा बोली ने रोकी तया, ‘तिजो आहां पर हाकम कने न्यायी किने बणाया?’
\v 28 क्या तियां जे तैं कल मिस्रिये जो मारया मिंजो बी मारना चाह्वां?’
\v 29 ये गल्ल सुणी ने मूसा नठेया कने मिद्यान देशा च परदेशी हुई ने रेहणे लगया, होर तेथी तिसरे दो बालक जम्मे।
\v 30 “तजे पूरे चाली साल बित्ती गये तां इकी स्वर्गदूते सीनै पहाड़ा रे जंगला च तिसो बल्लदिया झाड़िया रिया लैटा च दर्शन दित्या।
\v 31 मूसा जो ये दर्शन देक्खी ने हैरानी हुई, होर तजे देखणे खातर सै नेड़े गया तां प्रभुये री ये आवाज आई,
\v 32 ‘हऊं तेरे बापदादेयां, अब्राहम, इसहाक कने याकूबा रा परमेश्वर आ,’ तां मूसा कम्बी गया, येथी तकॉ भई तिसो देखणे री हिम्मत नी रई।
\v 33 तजे प्रभु तिसने बोलया, ‘अपणे पैरां ते जुते खोली दे, कैं भई तिसा जगा जे तु खड़ी रा, सै पवित्र धरती ई।
\v 34 मैं सच-मुच अपणे लोकां री सै जे मिस्र च ये बुरिया दशा जो देखी रा; कने तिना रा रोणा सुणी रा; इस खातर तिनॉ छुड़ाणे खातर आई रा। हुण आओ, मांह तिजो मिस्र च भेजणा।’
\v 35 “तिस मूसा जो जे तिने येड़ा बोली ने ना करी ती थी, ‘तिजो किने आहां पर हाकम कने न्यायी  बणाई रा?’ तिसो ई परमेश्वरे हाकम कने छुड़ाणे आऊला बणाई ने, तिस स्वर्गदुता ते तिने जे झाड़िया च दर्शन दित्या था, भेजया।
\v 36 ये ई आदमी  मिस्र होर लाल समुद्र होर जंगला च चाली सालां तकॉ नौखे काम्म कने नशाणियां दस्सी-दस्सी ने तिनां जो तेथी ते ली आया।
\v 37 ये सै ई मूसा आ, तिए जे इस्राएलियां ने बोलया, ‘परमेश्वरा तुहां रे भाईयां च ते तुहां खातर मेरे साई इक भविष्यचक्ता बनाणां।’
\v 38 ये सै ई आ, तिने जे जंगला च कलिसिया रे बीच तिस स्वर्गदुता ने सौगी सीनै पहाड़ा पर तिसने गल्लां कितियां होर आहां रे बापदादेयां ने सौगी था, तिसो ई जीऊंदे वचन मिले भई आहां तका जो पुजाओ।
\v 39 पर आहां रे बापदादेयां तिसरी मनणी नी चाई, पर तिसो हटाई ने अपणा मन मिस्रा खॉ फेरी लया,
\v 40 कने हारुना ने बोलया, ‘आहां खातर येड़ा देवता बना, सै जे आहां रे अग्गे-अग्गे चलो, कैं भई ये मूसा से जे आहां जो मिस्र देशा ते नकाली ने ली आया, अहें नी जाणदे तिसो क्या हुआ?’
\v 41 तिनां दिनां व तिनें इक बछड़े री मूर्त बणाई ने तिसरे अग्गे बली चढ़ाई, कने अपणे हथां रे काम्मा च मगन हुणे लगे।
\v 42 इस खातर परमेश्वरे अपणा मुँह तिनां ते फेरी ने तिनां जो छड़ी तया, भई आकाश गणां जो पुज्जो, तेड़ा जे भविष्यवक्तावां रिया कताबा च लिखीरा, ‘हे इस्राएला रे घराने क्या तुहें जंगला च चाली सालां तकॉ पशु बली कने अन्न बली मिंजो ई चढ़ां दे रये?
\v 43 तुहें मोलेक के रिफान देवता रे तारे जो लई ने फिरां थे, मतलब तिनां मुर्तियां जो तिनॉ जे तुहें मत्था टेकणे खातर बणाई रा था। इस खातर मांह तुहां जो बेबीलोना ते पार नई ने बसाणा।’
\v 44 “साक्सि रा तम्बु जंगला च आहां रे बापदादेयां रे बीच था, तेड़ा जे तिने ठहराईरा था तिने जे मूसा ने बोलया, “ सै आकार जे तें देखी रा, तिसरे अनुसार इसो बणायां।’
\v 45 तिस तम्बुये जो आहां रे बापदादेयां पुराणे बक्ता ते आई ने यहोशुये सौगी येथी ली आये; तिस वक्ता भई तिनें तिनां अन्यजातियां पर अधिकार पाया, तिनॉ जे परमेश्वरे आहांरे बापदादेयां रे सामणे ते कड्डी तया, कने सै तम्बु दाऊदा रे वक्ता तकॉ रेहया।
\v 46 तिस पर परमेश्वरे अनुग्रह कित्या; इस खातर तिने विनती कित्ती भई सै याकूब रे परमेश्वरा खातर रैहणे री जगहा बणाई सको
\v 47 पर सुलैमाने तिसरे खातर घर बणाया।
\v 48 पर परम् प्रधान हथ्था रे बणाई रे घरा च नी रेंहदा, तेड़ा जे भविष्यवक्तें बोली रा,
\v 49 ‘प्रभु बोलां, स्वर्ग मेरा सिंहासण कने धरती मेरे पैर रखणे री चौकी ई। मेरे खातर तुहां केढ़ा जेया घर बनाणां? कने मेरे आरामा री कुण जी जगहा हुंगी?
\v 50 क्या ये सब चीजां मेरे हाथा री बणाई रियां नीं आ?’
\v 51 “हे जिद्दी होर मना कने कन्नां रे बिना खतने आऊले लोको, तुहें सदा पवित्र आत्मा रा बरोध करांये। तेड़ा जे तुहां रे बापदादे करां थे, तेड़ा ई तुहें भी करांये।
\v 52 भविष्वक्तावां च ते किसो तुहां रे बापदादेयां नी सताया? तिनें तिस धर्मिये रे अऊणे रा पुराणे बक्ता ते सन्देश देणे आउलेयां जो मारी तया; होर हुंण तुहें भी तिसरे पकड़वाणे आऊले कने मारने आऊले बणे।
\v 53 तुहें स्वर्गदुतां ते बणाई री व्यवस्था तां पाई, पर तिसारा पालन नी कित्या।”
\v 54 ये गल्लां सुणी ने सै जल्ली गये कने तिस परॉ दन्द किरड़णे लगे।
\v 55 पर तिने पवित्र आत्मा ते परिपूर्ण हुई ने स्वर्गा खॉ देखया होर परमेश्वरा री महिमा जो कने यीशुये जो खबिया खा खड़िरे देख्या,
\v 56 कने बोलया, “देखा, हऊं स्वर्गा जो खुली रा, कने माणुये रे पुत्रा जो परमेश्वरा रे सज्जे पासे खा खड़ी रा देख्या रां।”
\v 57 तां तिनें बड़िया आवाज़ा च रड़ाई ने कान बन्द करी ले, कने सारे ई तिस परॉ जो मारने पई गे;
\v 58 होर तिस जो नगरा ते बाहर नकाली ने तिस परॉ जो पत्थर मारने लगे। गवाहें अपणे कपड़े शाऊल नांवां रे इक जवाना रे पैरां ले तुआरी ने रखी ते।
\v 59 सै स्तिफनुसा पर पत्थर मारदे रये, कने सै येड़ा बोली ने प्राथना करदा रेह्आ, “हे प्रभु यीशु, मेरी आत्मा जो लई ले।”
\v 60 फेरी गोडे टेकी ने उचीया आवाजा च गलाया, “हे प्रभु, ये पाप इनॉ मत लांदा।” कने येड़ा बोली ने सै सई गया।
\c 8
\v 1 शाऊल तिसरे मारने च सहमत था। तिस यरूशलेमा री कलीसिया पर बड़ा सताव शुरु हुआ कने प्रेरितां जो छड्डी ने सब यहूदिया कने सामरिया देशां च नह्ठी ने बिखरी गये।
\v 2 कुछ भक्तें स्तिफनुसा जो कब्रा च रखेया कने तिसरे खातर बोहत रोये कने दुख मनाया।
\v 3 शाऊल कलीसिया जो उजाड़े रां था; कने घरे-घरे गुस्सी ने जनाना कने मरदां जो घसीटी-घसीटी ने जेल खाने च पावां था।
\v 4 सै जे उरे-परे हुई गरे थे, सै सुसमाचार सुणांदे रहे;
\v 5 होर फिलिप्पुस सामरिया नगरा च जाई ने लोकां जो मसीह रा प्रचार करने लगेया।
\v 6 सै जे गल्लां फिलिप्पुसे बोलीयां लोकें तिनां जो सुणी ने कने सै जे नसाणियां सै दस्सां था तिनां जो देखी-देखी ने, इक चित हुई ने मन लगाया।
\v 7 कैं भई गन्दीयां आत्मां मत्तेयां च ते बड़ीया आवाजा च रड़ांदियां निकली गईयां, कने बोहत लकवे रे रोगी होर लंगड़े भी ठीक हुये;
\v 8 कने तिस नगरा च बड़ी खुशी छाई गई।
\v 9 इसते पेहले तिस नगरा च शमौन नांवां रा इक माणु था, सै जे जादु टोणा करी ने सामरिया रे लोकां जो हेरान करी ने अप्पु जो इक बड्डा आदमी दस्सां था।
\v 10 छोटेयां ते बड्डेयां तकॉ सब तिसरा आदर करी ने बोलां थे, “ये माणु परमेश्वरा री सै ताकत ई तिसॉ जे महान बोलांये।”
\v 11 तिने बोहतीं दिनां ते तिनां जो अपणे जादुये रे काम्मां ते हैरान कित्तीरा था, इस खातर सै तिसो बोहत मन्नां थे।
\v 12 पर तजे तिने फिलिप्पुसा रा विश्वास कित्या सै जे परमेश्वरा रे राज्य कने यीशुये रे नांवां रा सुसमाचार सुणावां था तां लोक, क्या मरद, क्या जनानां बपतिस्मा लेणे लगे।
\v 13 तां शमौने अपणे आप बी कित्या होर बपतिस्मा लई ने फिलिप्पुसा ने सौगी रैहणे लगया। सै नशाणियां कने बड़े-बड़े सामर्था रे काम हुंदे देखी ने हैरान हुआं था।
\v 14 तजे प्रेरितें सै जे यरूशलेमा च थे, सुणया भई सामरियें परमेश्वरा वचन मन्नी लई रा तां पतरस कने यूहन्ना जो तिनॉ लॉ भेजया।
\v 15 तिनें जाई ने तिनॉ खातर प्राथना कित्ती भई पवित्र आत्मा पाओ।
\v 16 कैं भई पवित्र आत्मा हुणा तकॉ तिनॉ च ते किसी परॉ मनी उतरी था; तिने तां सिर्फ प्रभु यीशुये रे नांवां च बपतिस्मा लई रा था।
\v 17 तां तिनें तिनॉ परॉ हाथ रखे कने तिनें पवित्र आत्मा पाया।
\v 18 तजे शमौने देखया भई प्रेरितां रे हाथ रखणे ते पवित्र आत्मा मिलां आ, तां तिनॉ लॉ पईसे लयाई ने बोलया,
\v 19 “ये अधिकार मिंजो भी देवा भई जिस किसी पर हाथ रखुं तिसो पवित्र आत्मा मिली जाओ।”
\v 20 पतरसे तिसने बोलया, “तेरे पैसे तेरे सौगी नाश हुई जाओ, कें भई तैं परमेश्वरा रा दान पैसेयां च खरीदणे रा बचार कित्या।
\v 21 इसा गल्ला च ना तेरा हिस्सा आ ना मतलब आ; कैं भई तेरा मन परमेश्वरा रे अग्गे सीधा नीआ।
\v 22 इस खातर अपणिया इसा बुराईया ते मन फिराई ने प्रभुये ले प्राथना कर, हुई सकां भई तेरे मना रा बचार माफ कित्या जाओ।
\v 23 कैं भई हऊं देख्या रां भई तु पित्ता साई कऊड़ा आ कने अधर्मा रे बन्धना च पई रा।”
\v 24 शमौने जवाब दित्या, “तुहें मेरे खातर प्रभुये ले प्राथना करा भई सै जे गल्लां तुहें बोलीयां, तिनां च ते कोई भी मेरे परॉ नी पओ।”
\v 25 इस खातर सै गवाई दई ने कने प्रभुये रा वचन सुणाई ने यरूशलेमा जो वापस हुये, कने सामरिया रे मत्तेयां गांवां च सुसमाचार सुणांदे गये।
\v 26 फेरी प्रभुये रे इकी स्वर्गदुते फिलीप्पुसा ने बोलया, “उठ कने दखणा खा रे तिस रसते परॉ जो जा, सै जे यरूशलेमा ते गाजा जो जावां।”
\v 27 सै उठी ने चली पया, कने देखो, कूश देशा रा इक माणु आया रां था सै जे खोजा कने कूशियां री राणी कन्दाके रा मन्त्री कने खजान्ची था। सै आराधना करने जो यरूशलेमा च आया था।
\v 28 सै अपणे रथां पर बैठी रा था, कने यशायाह भविष्वक्ता री कताब पढ़दा वापस हुया रां था।
\v 29 तां आत्मे फिलिप्पुसा ने बोलया, “नेड़े जाई ने इस रथा ने सौगी-सौगी चल्ल।”
\v 30 फिलिप्पुस तिस खॉ दौड़ेया कने तिसो यशायाह भविष्वक्ता री कताब पढ़दे सुणया, कने पुछया, “तु जो कुछ पढ़ेया रा क्या इसो समझां बी आ?”
\v 31 तिने बोलया, “तदुआं तकॉ जे मिंजो कोई नी समझाओ तां मांह कियां समझणा?” कने तिने फिलीप्पुसा ने विनती कित्ती भई सै रथा पर तिसने सौगी बैठो।
\v 32 पवित्र शास्त्रा रा सै अध्याय जे सै पढ़या रां था, सै ये था : “सै भेड़ां साई बडहोणे जो पुजाया गया, कने तियां जे भेड्डा रा बच्चा अपणी ऊन कड्डणे आऊलेयां रे सामणे चुप-चाप रवाँ, तियां ई तिने भी अपणा मुंह नी खोलया।
\v 33 तिसरे दीन हुणे पर बी तिसरा न्याय नी हुई सकया। तिसरे वक्ता रे लोकां रा सहाब कुण दई सकां आ? कैं भई धरतिया ते तिसरा प्राण चकोई जावां आ।”
\v 34 इत पर खोजे फिलिप्पुसा ते पुछया, “हऊं तेरले विणती करां ये दस भई भविष्वक्ता येड़ा किसरे बारे च बोलया रां, अपणे या किसी होरसी रे बारे च?”
\v 35 तां फिलिप्पुसे अपणा मुंह खोलया कने इस शास्त्रा ते शुरू करी ने तिसो यीशु मसीह रा सुसमाचार सुणाया।
\v 36 रस्ते च चलदे-चलदे सै इकी पाणिये रिया जगहा पुज्जी गये। तां खोजे बोलया, “देख येथी पाणी आ, हुण मिंजो बपतिस्मा लेणे च क्या रोक ई।”
\v 38 फिलिप्पुसे बोलया, “जे तु सारे मना ते विश्वास करो तां लई सकां।” तिने जवाब दित्या हऊं विश्वास करां भई यीशु मसीह परमेश्वरा रा पुत्र आ।”
\v 39 तजे सै पाणिये च ते निकली ने उपर आये, तां प्रभुये रा आत्मा फिलिप्पुसा जो चक्की ने लई गया, कने खोजे तिसो फेरी नी देख्या होर खुशी मनांदा अपणे रस्ते च चली गया।
\v 40 फिलिप्पुस अशदोदा च आई निकलया, होर तदुआं तकॉ जे कैसरिया च नी पुजया, तदुआं तकॉ नगर-नगर सुसमाचार सुणांदा गया।
\c 9
\v 1 शाऊल सै जे येबाँ तकॉ प्रभुये रे चेलेयां जो धमकाणे कने मारने रिया धुना च था, महाजका लॉ गया
\v 2 कने दमिशक रे आराधनालयां रे नांवां पर इस मतलबा रियां चिट्ठियाँ बुणुवाईयां भई क्या मर्द क्या जनाना, तिनॉ जे सै इस पथा पर पाओ तिनॉ बन्नी ने यरूशलेमा जो ली आओ।
\v 3 पर चलदे-चलदे तजे सै दमिशक रे नेड़े पुज्जया, तां इकदम आकाश ते चऊं पासेयां लोऐ चमकी,
\v 4 कने सै धरतिया पर पई गया होर ये आवाज सुणी, “हे शाऊल, तु मिंजो कैं सतावां?”
\v 5 तिने पुछया, “हे प्रभु, तु कुण आ?” तिने बोलया, “हऊं यीशु आ, तिसो जे तु सतावां।
\v 6 पर हुण उठी ने नगरा चॉ जा, कने जो कुछ तु करना सै तिजो दसया जाणा।”
\v 7 सै माणु जे तिसने सौगी थे, सै हैरान हुये; कैं भई आवाज तां सुणां थे पर किसी जो देखदे नी थे।
\v 8 तां शाऊल धरतिया परा ते उठया, पर तजे आक्खीं खोलियां तां तिसो कुछ भी नी दुस्सया, होर सै तिसरा हाथ पकड़ी ने दमिश्का जो लई गये।
\v 9 सै तीन्नां दिनां तकॉ ना देक्खी सकया, कने ना कुछ खादया होर ना पितया।
\v 10 दमिश्का च हनन्याह नांवां रा इक चेला था तिसने प्रभुये दर्शना च बोलया, “हे हनन्याह!” तिने बोलया, “हाँ प्रभु।”
\v 11 तां प्रभुये तिसने बोलया, “उठीने तिसा गलीया च जा तिसॉ जे ‘सीधी’ बोलांये, कने यहूदा रे घरा च शाऊल नांवां रा इक तरसुसा रा रहणे आऊला आ तिसरे बारे च पुछ; कैं भई देख सै प्राथना करय रां,
\v 12 कने तिने हनन्याह नांवां रे इकी माणुये जो अन्दर आऊंदे कने अपणे ऊपर हाथ रखदे देखी रा; इस खातर भई फेरी भी देखणे लगी जाओ।”
\v 13 हनन्याह ये जवाब दित्या, “हे प्रभु, मैं इस माणुये रे बारे च बोहतीं ते सुणी रा भई इने यरूशलेमा च तेरे पवित्र लोकां ने सौगी बड़ी-बड़ी बुराईयां किती रियां;
\v 14 कने येथी भी इसो प्रधान याजकां रिया तरफा ते अधिकार मिली रा भई जो लोक तेरे नांव लेयांये तिनां सबनी जो बन्नी लो।”
\v 15 पर प्रभुये तिसने बोलया, “तु चली जा; कैं भई सै तां अन्यजातियां कने राजेयां कने इस्राएलियां रे सामणे मेरा नांव परगट करने खातर मेरा चुणीरा पात्र आ।
\v 16 कने माह तिसो दसणा भई मेरे नांवां खातर तिसो केड़े-केड़े दुःख भुगतणे पऊणे।”
\v 17 तां हनन्याह उठी ने तिस घरा चॉ गया भई तिस पर अपणा हाथ रखो कने बोलया, “हे भाई शाऊल, प्रभु, मतलब यीशु, सै जे तिस रस्ते च, तिसते जे तु आया तिजो दुस्सया था, तिने ई मिंजो भेजी रा भई तु फेरी भीं देखणे लगो कने पवित्र आत्मा ते पूरा भरी जाओ।”
\v 18 होर ताहलूं ई तिसरे आखीं ते छिलके जे पये कने सै देखणे लगया, होर उठी ने बपतिस्मा लया;
\v 19 फेरी रोटी खाई ने ताकत मिली, सै कईयां दिनां तकॉ तिनां चेलेयां ने सौगी रेहया सै जे दमिश्का च थे
\v 20 होर सै तदीं आराधनालय च यीशुये रा प्रचार करने लगया भई सै परमेश्वरा रा पुत्र आ।
\v 21 सब सुणने आउले हेरान हुई ने बोलणे लगे, “क्या ये सै ई आदमिया सै जे यरूशलेमा च तिनॉ से जे इस नांवां जो लंवां थे, नष्ट करां था; होर येथी भी इस खातर आया था भई तिनां जो बन्नी ने प्रधान याजकां लॉ लई जाओ?”
\v 22 पर शाऊल होर भी सामर्थी हूंदा गया इसा गल्ला रा प्रमाण दई-दई ने भई मसीह येई आ, दमिश्का रे रेहणे आउले यहूदियां रा मुंह बन्द करदा रेह्या।
\v 23 तजे बोहत दिन बित्ती गये, तां यहूदियें मिली ने तिसो मारने रा षडयन्त्र रचया।
\v 24 पर तिनां रिया योजना रा पता शाऊला जो लगी गया। सै तां तिसो मारने खातर रात-दिन फाटकां पर घात लाई ने लगी रे रह्वां थे।
\v 25 पर राती जो तिसरे चेलेयां तिसो टोकरे च बठाली ने, कने शहरपनाह परॉ ते लटकाई ने तुआरी तया।
\v 26 यरूशलेमा च पुज्जी ने तिनें चेलेयां ने मिलणे रा जतन कित्या; पर सब तिसते डरां थे, कैं भई तिनां जो विश्वास हुंदा था, भई सै भी चेला आ।
\v 27 पर बरनबासे तिसो अप्पु सौगी प्रेरितां लॉ नई ने तिनॉ दसया भई इने कियां-कियां रस्ते च प्रभुये जो देखया, कने तिने इसने गल्लां कितियां; फेरी दमिश्का च इने केड़िया हिम्मता ने यीशुये रे नांवां रा प्रचार कितया।
\v 28 सै तिना सौगी यरूशलेमा च औन्दा-जान्दा रेह्या
\v 29 कने निधड़क हुई ने प्रभुये रे नांवां रा प्रचार करां था; होर युनानी भाषा बोलणे आउले यहूदियां ने सौगी गल्ल-बात कने बाद-बवाद करां था; पर सै तिसो मारने रा जतन करने लगे।
\v 30 ये जाणी ने भाई तिसो कैसरिया जो ली आये, कने तरसुस जो भेजी तया।
\v 31 इयां सारे यहूदिया, कने गलीला, कने सामरिया री कलीसिया जो चैन कने तिनां री तरक्की हुई गई; कने सै प्रभुये रे डर कने पवित्र आत्मा रे शान्तिया च चलदी कने बह्ददी गई।
\v 32 फेरी येड़ा हुआ भई पतरस कईयां जगहां चियें जान्दा-जान्दा, तिनां पवित्र लोकां लॉ भी पुज्जया सै जे लुदया च रह्वां थे।
\v 33 तेथी तिसो एनियास नांवां रा इक माणु मिलया से जे लकवे रा रोगी था, कने अट्ठां सालां ते मंजे पईरा था।
\v 34 पतरसे तिसो बोलया, “हे एनियास! यीशु मसीह तिजो ठीक करां। उठ, अपणे बिस्तरे बछा।” तां सै झटपट उठी ने खड़ा हुई गया।
\v 35 तां लुद्या कने शारोन रे सब्बीं रेहणे आउलेयां तिसो देख्या कने प्रभुये खा जो फरी गये।
\v 36 याफा च तबीता मतलब दोरकास नांवां री इक विश्वासी जनाना रह्वां थी। सै बोहत भले-भले काम्म कने दान करां थी।
\v 37 तिनां दिनां च सै बमार हुई ने मरी गई; कने तिनें तिसा जो नुहाई ने भीतरा च रखी तया।
\v 38 इस खातर भई लुद्या याफा रे नेड़े था, चेलेयां येड़ा सुणी ने भई पतरस ता तेथी ई आ, दो माणु भेजी ने तिसने विनती किती, आहां ले आऊणे खातर देर मत करदा।”
\v 39 तां पतरस उठी ने तिनां सौगी चली गया, कने तजे तेथी पुजया तां सै तिसो तेथी लई गे। सब विधवें रोन्दीयें-रोन्दीयें तिसले खड़ियां, कने सै कुरते कने कपड़े जे दोरकासे तिनॉ ने सौगी रैंहदे बणाई रे थे, दसणे लगीयां।
\v 40 तां पतरसे सबीं जो बाहर कड्डी तया, कने गोडेयां टेकी ने प्राथना कित्ती कने लाशा खॉ देखी ने बोलया, “हे तबीता, उठ।”तां तिसे अपणिया आक्खीं खोली तियां; कने पतरसा खॉ देखी ने उठी ने बैठी गी।
\v 41 तिने हाथा रे सहारे ने तिसा जो ठुआलेया, कने पवित्र लोकें होर विधवां जो सद्दी ने तिसॉ जीऊंदा दस्सी तया।
\v 42 पर ये गल्ल सारे याफा च फैली गई; कने बोहतीं प्रभुये पर विश्वास कित्या।
\v 43 होर पतरस याफा च शमौन नांवां रे किसी चमेड़े रे काम्म करने आउले रे घरा बोहत दिन रहया।
\c 10
\v 1 कैसरिया च कुरनेलियुस नांवां रा इक माणु था, सै जे इतालियानी नांवां रिया पलटना रा सुबेदार था।
\v 2 सै भक्त था, कने अपणे सारे घराने समेत परमेश्वरा ते डरां था, कने यहूदी लोकां जो बोहत दान कने लगातार परमेश्वरा ने प्राथना करां था।
\v 3 तिने दिना रिया तिजीया घड़िया दर्शना च साफ-साफ देखया भई परमेश्वरा रा इक स्वर्गदूत अन्दरा आया कने बोलया, “हे कुरनेलियुस!”
\v 4 तिने तिसो बोलया, “तेरी प्राथना कने तेरे दान यादा खातर परमेश्वरा रे सामणे पुज्जी रे;
\v 5 कने हुण याफा च माणु भेजी ने शमौना जो, सै जे पतरस आ, सद्दी ले।
\v 6 सै शमौन, चमड़े रा काम्म करने आऊले रे घरा परअऊणा आ, तिसरा घर समुद्रा रे कण्डे आ।”
\v 7 तजे सै स्वर्गदूत तिने जे तिसने गल्लां कितियां थियां चली गया, तां तिने दो सेवक, कने सै जे सपाई तिसरे सामणे खा थे तिना च ते इक भक्त सपाईये जो सदया,
\v 8 कने तिना जो सब गल्लां दस्सी ने याफा जो भेजया।
\v 9 दुजे दिन सै चलदे-चलदे नगरा रे नेड़े पुज्जे, तां दपेहर के टेमा पतरस लग प्राथना करने जो गया।
\v 10 तिसो भुख लगी कने कुछ खाणा चावां था, तजे सै तैयार करया रां थे तां सै बेसुध हुई गया;
\v 11 कने तिने देखया, भई आकाश खुली गया’ कने इक बर्तन बड्डिया चादरा साई चऊं पासेयां ते लटकदा-लटकदा, धरतिया खा उतरेया रां।
\v 12 तिस च जे धरतिया रे सबी प्रकारां रे चऊं पैरां आऊले कने रेंगणे आऊले जन्तु कने आकाशा रे पछी थे।
\v 13 तिसो इक येड़ी अवाज सुणी, “हे पतरस उठ, मार कने खा।”
\v 14 पर पतरसे बोलया, “नईं प्रभु, येड़ा नीं हुई सकदा; कैं भई मैं कदी भी कोई अपवित्र या अशुद्ध चीज नी खाह्दी री।”
\v 15 फेरी दुजी बारी तिसो तेड़ा ई सुणेया, “जो कुछ परमेश्वरे शुद्ध बणाई रा, तिसो तु अश्द्ध मत बोलदा।”
\v 16 तिन बार येड़ा ई हुआ; तां तालु ई सै बर्तन आकाशा परॉ चकोई गया।
\v 17 तां पतरस अपणे मना च परेशानिया च था, भई इस दर्शना जो सै जे मैं देक्खी रा क्या मतलब हुई सकां तां देखो, सै माणु तिनॉ जे कुरनेलियुसे भेजी रा था, शमौना रे घरा रा पता लाई ने दरवाजे पर आई ने खड़ी गे,
\v 18 कने हाक पाई ने पुछणे लगे, “क्या शमौन तिसो जे पतरस बोलांये, येथी परअऊणा आ?”
\v 19 पतरस सै जे तिस दर्शना रे बारे च सोचया रां था, भई “देख, तिन माणु तिजो टोलया रांये।
\v 20 इस खातर उठी ने थल्ले जा, कने निधड़क हुई ने तिना सौगी जायां; कैं भई मैं ई तिनॉ भेजी रा।”
\v 21 तां पतरसे थल्ले उतरी ने तिना माणुआं ने बोलया, “देखा, तिसो जे तुहें टोलया रां ये, सै हऊं ई आ। तुहां रा क्या मकसद आ?”
\v 22 तिने बोलया, “कुरनेलियुस सुबेदार सै जे परमेश्वरा ते डरने आऊला कने सारी यहूदी जाति कने खरे नांवां आऊला माणु आ, तिने इक पवित्र स्वर्गदूता ते ये गल्लां पाई आ भई तिजो अपणे घरा सद्दी ने तेरते वचन सुणो।”
\v 23 तां तिने तिनां जो अन्दरा जो सद्दी ने तिना री सेवा किती। दुजे दिन तजे सै तिना सौगी गया, याफा रे भाईयां च ते भी कई तिसने सौगी चली गये।
\v 24 दुजे दिन सै कैसरिया पुज्जे कने कुरनेलियुस अपणे टबरा रेयां कने प्यारे मित्रा जो कठा करी ने तिना जो नह्यालया रां था।
\v 25 तजे पतरस अन्दरा जो आया रां था, तां कुरनेलियुस तिसने मिलया, कने तिसरे पैरां पर पई ने तिसो प्रणाम कित्या;
\v 26 पर पतरसे तिसो ठुआलिने बोलया, “खड़ा हो, हऊं भी तां इक माणु आ।”
\v 27 कने तिसने सौगी गल्ल बात करदा अन्दरा जो चली गया, कने मत्यां लोकां जो कट्ठेयां देखी ने
\v 28 तिना ने बोलया, “तुहें जाणायें भई अन्यजातियां री संगति करना या तिनां लॉ जाणा यहूदियां खातर अधर्म आ, पर परमेश्वरे मिंजो दस्या भई किसी माणुये जो अपवित्र या अशुद्ध नी बोलूं।
\v 29 इस खातर तजे तुहें मिंजो सदया तां बिना कुछ बोले अऊणे री कित्ती। हुण हऊं पुछां भई मिंजो किस कम्मा खातर सद्दी रा?”
\v 30 कुरनेलियुसे बोलया, “इसा घड़िया, पुरे चार दिन हुये, हऊं अपणे घरा च तिज्जे पेहर प्राथना करया रां था; तां देखो, इक माणु चमकीले कपड़े पेहनी ने, मेरे सामणे आई ने खड़ा हुआ
\v 31 कने बोलणे लगया, ‘हे कुरनेलियुस, तेरी प्राथना सुणी लरी गई री कने तेरे दान परमेश्वरा रे सामणे याद कित्ते गई रे।
\v 32 इस खातर किसी जो याफा भेजी ने शमौना जो तिसो जे पतरस बोलांये, सद्दी ले। सै समुद्रा रे कनारे शमौन, चमड़े रा काम्म करने आऊले रे घरें परऊणा आ।’
\v 33 तां मैं तेरे लॉ झट-पट लोक भेजे, होर तैं भला कित्या भई आई गया। हुण येथी अहें सब परमेश्वरा रे सामणे ये, भई जो कुछ परमेश्वरे तेरने बोली रा तिसो सुणीये।”
\v 34 तां पतरसे बोलया हुण हऊं पक्का जाणी गया भई परमेश्वर किसी रा पक्स नी करदा,
\v 35 पर हर जातिया च ते सै जे तिसते डरांये कने धर्मा रे काम्म करांये, सै तिसो खरे लगायें।
\v 36 सै जे वचन तिने इस्राएलियाँ लॉ भेजेया, तजे तिने यीशु मसीह रे द्वारा (सै जे सबीं रा प्रभु आ) शान्तिया रा सुसमाचार सुणाया,
\v 37 सै वचन तिसो जे तुहें जाणांये, सै जे यूहन्ना रे बपतिस्मे रे प्रचारा ते बाद गलीला ते शूरू हुई ने सारे यहूदिया च फैली गया :
\v 38 परमेश्वरे कियां-कियां यीशु नासरीये जो पवित्र आत्मा कने सामर्था ते अभिषेक कित्या; सै भलाई करदा कने सबीं जो से जे शैताने सताई रे थे, खरा करदा फिरया, कैं भई परमेश्वर तिसने सौगी था।
\v 39 अहें तिन्हां काम्मां रे गवाह ये; सै जे तिनें यहूदिया रे देशा कने यरूशलेमा च बी कित्ते, कने तिनें तिसो लकड़िया पर लटकाई ने मारी तया।
\v 40 तिसो परमेश्वरे तिजे दिन जिऊंदा कित्या, कने प्रगट बी करी तरा;
\v 41 सबीं लोकां पर नी पर तिनां गवाहं पर तिनॉ जे परमेश्वरे पैहले ते चुणी लरा था, मतलब अहां परॉ तिने जे तिसने मरीरेयां च ते जी उठणे ते बाद खादेया-पीतया;
\v 42 कने तिने आहां जो हुक्म दित्या भई लोकां च प्रचार करा कने गवाही देवा भई ये सै ई आ तिसो जे परमेश्वरे जीऊंदेयां रा कने मरीरेयां रे यां रा जज बणाई रा।
\v 43 तिसरी सब भविष्यवक्ता गवाई देवां ये भई जो कोई तिस पर विश्वास करगा, तिसो तिसरे नांवां ते माफी मिलणी।”
\v 44 पतरस ये गल्लां बोलया ई रां था भई पवित्र आत्मा वचना रे सब सुणने आऊलेयां परॉ उतरी गया।
\v 45 कने तितने जे खतना कित्तिरे विश्वासी पतरसा ने सौगी गई रे थे, सै सब हैरान हुये भई अन्यजातियां परॉ बी पवित्र आत्मा रा दान मिलया रां।
\v 46 कैं भई तिनें तिनॉ लग-लग भाषा बोलदे कने परमेश्वरा री बड़याई करदे सुणेया। इत पर पतरसे बोलया,
\v 47 “क्या कोई पाणिये जो रोकी सकां भई इना जो बपतिस्मा नी मिलो, तिनें जे आहां साई पवित्र आत्मा पाई रा?”
\v 48 कने तिने हुक्म दित्या भई तिनॉ यीशु मसीह रे नांवां ते बपतिस्मा देवा। तां तिनें तिसने विनती कित्ती भई सै कुछ दिन होर तिनां सौगी रओ।
\c 11
\v 1 फेरी प्रेरितें कने भाईयें सै जे यहूदिया च थे ये सुणेया भई अन्यजातियें भी परमेश्वरा रा वचन मन्नी लरा।
\v 2 इस खातर तजे पतरस यरूशलेमा जो आया, तां खतना कित्तीरे लोकें तिसने बहस-बाज़ी करने लगे,
\v 3 तैं बिना खतना आऊले लोकां ले जाई ने तिना ने कियां खादया।”
\v 4 तां पतरसे तिना जो शुरु ते बारो-बरतिया बोली ने सुणाया :
\v 5 “हऊं याफा नगरा च प्राथना करया रां था, कने बेसुध हुई ने इक दर्शन देखया भई इक बर्तन बड्डिया चादरा साई चऊं कुणेयां ते लटकाई रा, आकाशा ते उतरी ने मेरे लॉ आया।
\v 6 तजे मैं तिस पर ध्यान कित्या, तां तिस च धरतिया रे चऊं खुरां अऊले कने जंगला रे पशु कने धरतिया पर रगड़ी ने चलने अऊले जन्तु कने आकाशा रे पछी देखे;
\v 7 कने ये आवाज़ सुणी, ‘हे पतरस उठ, मार कने खा।’
\v 8 मैं बोलया, “नहीं प्रभु, नहीं; कैं भई कोई अपवित्र कने अशुद्ध चीज़ मेरे मुंहा च कदी मनी गईरी।’
\v 9 इसरे जवाबा च आकाशा ते दुजी बार आवाज़ आई,‘जो कुछ परमेशवरे शुद्ध बणाईरा, तिसो अशुद्ध मत बोलदा।’
\v 10 तीन बार येड़ा ई हुआ; तां सब कुछ आकाशा परॉ खंजोई गया।
\v 11 कने देखो, तालू ई तीन माणु सै जे कैसरिया ते मेरे लॉ भेजीरे थे, तिस घरा च तिस जे अहें थे, आई ने खड़ी गये।
\v 12 तां आत्मा ने मिंजो तिनां ने बिणा शक किते जाणे जो बोलया, कने छे भाई बी मेरे सौगी-सौगी आये; कने अहें तिस माणुये रे घरा जो गये।
\v 13 तिने अहॉ दसया, भई तिने इकी स्वर्गदूता जो अपणे घरा च खड़ी रा देखया तिने जे तिसने बोलया, ‘याफा च माणु भेजी ने शमौना जो तिसो जे पतरस बोलांये, सद्दी ले।
\v 14 तिस तुहां ने येड़ियाँ गल्लां बोलणियाँ, तिना ते जे तु कने तेरे सारे घराने जो मुक्ति मिलणी।’
\v 15 तजे हऊं गल्लां करने लगेया, तां पवित्र आत्मा तिना परॉ तिसा ई रितिया ते तियाँ ई उतरया तियाँ जे शुरू च आहाँ परॉ उतरेया था।
\v 16 तां मिंजो प्रभुये रा सै वचन याद आया; सै जे तिने बोलया, ‘यूहन्ने तां पाणिये ने बपतिस्मा दित्या, पर तुहाँ जो पवित्र आत्मा ते बपतिस्मा मिलणा।’
\v 17 इस खातर तजे परमेश्वरे तिना जो बी सेई दान दित्या, सैजे अहाँ जो प्रभु यीशु मसीह पर विश्वास करने ते मिलया था; तां हऊं कुण था सै जे परमेश्वरा जो रोकी सकुँ?”
\v 18 येड़ा सुणी ने सै चुप रये, कने परमेश्वरा री बड़ाई करी ने बोलणे लगे, “तां परमेशवरे अन्याजतियाँ जो बी जीवना खातर मन फिराणे रा दान दित्तिरा।”
\v 19 सै लोक से जे तिस दुःखा रे मारे से जे स्तिफनुसा रिया वज़हा ते पया था, उरे-परे हुई गये थे, सै फिरदे-फिरदे फीनीके होर साइप्रस कने अन्ताकिया च पुज्जे; पर यहूदियां जो छड्डी ने किसी होरी जो वचन नीं सुणांदे थे।
\v 20 पर तिनां च ते कुछ साइप्रसवासी कने कुरेनी थे, से जे यूनानियाँ जो भी प्रभु यीशुये रे सुसमाचारा रियां गल्लां सुनाणे लगे।
\v 21 प्रभुये रा हाथ तिनां पर था, कने बोहत लोक विश्वास करी ने प्रभुये खॉ फिरे।
\v 22 तजे तिनां री चर्चा यरूशलेमा री कलीसिया च सुनणे जो आई, तां तिनें बरनबास जो अन्ताकिया भेजी तया।
\v 23 से तेथी पुज्जी ने कने परमेश्वरा रा अनुग्रह देक्खी ने खुश हुआ, कने सबी जो ये उपदेश दित्या भई तन-मन लाई प्रभुये ने चिपके रे रह्वा।
\v 24 सै इक भला माणु था, कने पवित्र आत्मा होर विश्वासा ते भरी रा था; कने होर मते सारे लोक प्रभुये च आई गये।
\v 25 तां सै शाऊला जो टोलणे खातर तरसुसा जो चली गया।
\v 26 तजे सै तिसने मिलया तां तिसो अन्ताकिया जो ली आया; कने येड़ा हुआ भई सै इकी साला तकॉ कलीसिया ने सौगी मिलदे कने बोहती लोकां जो उपदेश देंदे रहे; कने चेलेयां जो सब ते पेहले अन्ताकिया मसीह बोलया।
\v 27 तिनां दिनां च बोहत भविष्यवक्ता यरूशलेमा ते अन्ताकिया जो आये।
\v 28 तिनां च ते अगबुस नांवां रे इकी खड़ी ने आत्मा रिया प्रेरणा ते ये दसया भई सारे संसारा च बड़ा आकाल पऊणा- सै आकाल कलौदियुस रे बक्ता च हुआ।
\v 29 तां चेलेयां ये सलाह दित्ती भई सब अपणे-अपणे धना रे मताबक यहूदिया च रेहणे आऊले भाईयां रिया मद्दा खातर कुछ ना कुछ भेजो।
\v 30 तिने येड़ा ई कित्या; कने बरनबास होर शाऊला रे हाथें प्राचीनां लॉ कुछ भेजी तया।
\c 12
\v 1 तिस वक्त हेरोदेस राजे कलीसिया रे कईयां आदमियां जो सताणे खातर तिनाँ परॉ बड़ा जूल्म कित्या।
\v 2 तिने यूहन्ना रे भाई याकुबा जो तलवारा ने मूरुवाई तया।
\v 3 तजे तिने देख्या भई यहूदी लोक इस कम्मा ते खुश हुवाँये, तां तिने पतरसा जो बी पकड़ी लया। सै दिन अखमीरी रोटिया रे दिन थे।
\v 4 तिने तिसो पकड़ी ने जेलखाने च पाया, कने चार-चार सपाईयाँ जो चऊँ वक्ता ते पैहरे पर रखया; येड़ा सोची ने भई फसहा ते बाद तिसो लोकां रे सामणे लयाऊणा।
\v 5 पतरस जेल खाने च बन्द था; पर कलीसिया तिस खातर पूरा दिल लाईने प्राथना करया रां थी।
\v 6 तजे हेरोदेसे तिसो लोकां रे सामणे लयाऊणा चाह्या, तिसा राति पतरस दुईं जंजीरां ते बन्नी रा दुईं सपाईयां रे बीच सुतीरा था; कने पैहरा देणे आऊले, दरवाजे पर जेल खाने री रखवाली करया रां थे।
\v 7 तां देखो, प्रभुये रा इक स्वर्गदूत तेथी आई ने खड़ा हुई गया कने तिसा ओवरिया च जयोति चमकी, कने तिने पतरसा रिया बखिया पर हाथ मारी ने तिसो ठुआली ने बोलया, “उठ, छोड़े कर। कने तिसरे हाथा ते जंजीरां खुली ने पई गईयां।
\v 8 तां स्वर्गदूते तिसो बोलया, “लाक बन्न कने अपणे जूते पेहनी ले।” तिने तेड़ा ई कित्या। फेरी तिने तिसने बोलया, “अपणे कपड़े पैहनी ने मेरे पिछे आई जा।”
\v 9 सै निकली ने तिसरे पिछे चली पया; पर ये नी जाणदा था भई जो कुछ स्वर्गदूत करया रां सै सच आ, पर ये समझेया रां था भई हऊं दर्शन देख्या रां।
\v 10 तां सै पैहले कने दूजे पैहरे ते निकली ने तिस लोहे रे फाटका पर पुज्जे, सै जे नगरा खॉ आ। सै तिन्ना खातर अप्पु ई खूली गया, कने सै निकली ने इकी गलिया चीयें गये, कने तालू ई स्वर्गदूत तिसो छड्डी ने चली गया।
\v 11 तां पतरसे होशा व आई ने बोलया, “हुण मैं ये जाणी लया भई प्रभुये अपणे स्वर्गदूत भेज्जी ने मिंजो हेरोदेसा रे हथा ते छुड़ाई लया, कने यहूदियां री सारी आशा तोड़ी ती।”
\v 12 येढ़ा जाणी ने सै तिस यूहन्ना री माता मरियमा रे घरा आया तिसो जे मरकुस बोलांये। तेथी मते सारे लोक कट्ठे हुई ने प्राथना करया रां थे।
\v 13 तजे तिने फाटका री खिड़की खड़काई, तां रूदे नांवां री इक दासी देखणे जो आई।
\v 15 तिनें तिसा ने बोलया, “तु पागल तां नी हुई गरी।” पर तिसे जोर दई ने बोलया भई येड़ा ई आ। तां तिनें बोलया, “तिसरा स्वर्गदूत हुंगा।”
\v 16 पर पतरस खड़कांदा ई रेआ : इस खातर तिनें खड़की खोली, कने तिसो देखी ने हैरान हुये।
\v 17 तां तिनें तिनां जो हाथा रा सहारा कित्या भई चुप रह्वा; कने तिनॉ दस्या भई प्रभुये कियां-कियां तिसो जेला ते कड्या। फेरी बोलया, “याकूब कने भाईयां जो ये गल्ल दसी देयों।” तां निकली ने दूज्जिया जगा जो चली गया।
\v 18 तड़के ई सपाईयां च बड़ी हलचल मची गई भई पतरसा जो क्या हुआ।
\v 19 तजे हेरोदेसे तिसो टोलया कने नी मिलया, तां पैहरा देणे अऊलेयां री जांच करी ने हुक्म दित्या भई सै मारी दित्ते जाओ : कने सै यहूदिया जो छड्डी ने कैसरिया च जाई ने रैहणे लगया।
\v 20 हेरोदेस सूर कने सैदा रे लोकां ते बोहत नराज था। इस खातर सै इक मन हुई ने तिस लॉ आये, कने बलास्तुस जो सै जे राजे रा कर्मचारी था, मनाई ने मेल करना चाह्वां थे; कें भई राजे रे देशा ते तिनां रे देशा री पाल्ल हुआँ थी।
\v 21 पक्के कित्तिरे दिन हेरोदेस राजे कपड़े पैहनी ने सिंहासना पर बैठेया, कने तिनां जो प्रवचन देणे लगया।
\v 22 तां लोक बोली उठे, “ये तां माणुआं री नी परमेश्वरा री आवाज़ ई।”
\v 23 तालु ई प्रभुये रे इकी स्वरगदूते तिसो मारेया, कैं भई तिने परमेश्वरा जो महिमा नी देत्ती कने सै गुज्जे पई ने मरी गया।
\v 24 पर परमेश्वरा रा वचन बह्द्दा कने फैलदा गया।
\v 25 तजे बरनबासे कने शाऊले अपणी सेवा पूरी करी ली तां यूहन्ना जो तिसो जे मरकुस बोलांये, सौगी लई ने यरूशलेमा जो वापस आई गे।
\c 13
\v 1 अन्ताकिया री कलीसिया च कई भविष्यवक्ता कने उपदेशक थे; तियां जे : बरनबास कने शमौन तिसो जे नीगर बोलांये; कने लूकियुस कुरेनी, कने चौथाई देशा रे राजे हेरोदेसा रा दूध भाई मनाहेम, कने शाऊल।
\v 2 तजे सै वरत रखी ने प्राथना करया रां थे, तां पवित्र आत्मे बोलया, “मेरे खातर बरनबास कने शाऊला जो तिस कम्मा खातर लग करा तिस खातर जे मैं तिनां जो चुणीरा।”
\v 3 तां तिनें वरत करी ने तिनां परॉ हाथ रखी ने विदा कित्या।
\v 4 इस खातर सै पवित्र आत्मा रे भेजी रे सिलूकिया जो गये; कने तेथी जे जहाज़ा पर कोह्ई ने साइप्रसा जो चले;
\v 5 कने सलमीसा च पुज्जी ने, परमेश्वरा रा वचन यहूदियां रे आराधनालया च सुणाया। यहून्ना तिना रा सेवक था।
\v 6 सै तिस सारे टापुये चियें जान्दे-जान्दे पाफुस तकॉ पुज्जे। तेथी तिनॉ बार-यीशु नांवां रा इक यहूदी टोणा कने झुठा भविष्यवक्ता मिलया।
\v 7 सै हाक्म सिरगियुस पौलुसा ने सौगी था, सै अक्ला आऊला माणु था। तिने बरनबास कने शाऊला जो अप्पु लॉ सद्दी ने परमेश्वरा रा वचन सुणना चाह्या।
\v 8 पर इलीमास टोन्हा, कैं भई तिसरे नांवां रा येई मतलब आ, तिनां रा बरोध करी ने हाक्मा जो विश्वास करने ते रोकणा चाह्या।
\v 9 तां शाऊले तिसरा नांव जे पौलुस भी आ, पवित्र आत्मा ते भरी ने तिस खॉ घूरी ने देख्या कने बोलया,
\v 10 “हे सार कपट कने सारिया चलाकिया ते भरी रे शैताना री लूआद, सकल धर्मा रे बैरी, क्या तु प्रभुये रे सीधे रस्तेयां जो टेड्डा करना नी छड्णा?
\v 11 हुण देख, प्रभुये रा हाथ तेरे बरोधा च आ; कने तू कुछ वक्ता तकॉ अन्ने रेहणा कने सुरजा जो नी देखणा।” तां ताह्लु ई तिसरीयां आक्खीं धुंधलीयां कने फेरी नेहरियां हुई गईयां, कने सै हथा ने उरे-परे टोहणे लगी गया भई कोई तिसरा हाथ पकड़ी ने तिसो चलाओ।
\v 12 तां हाकमे, जो कुछ हुआ तिसो देक्खी ने कने प्रभुये रे उपदेशा ते हैरान हुई ने विश्वास कित्या।
\v 13 पौलुस कने तिसरे साथी पाफुसा ते जहाज खोली ने पंफूलिया रे पिरगा च आये; कने यूहन्ना तिनॉ छड्डी ने यरूशलेमा जो हटी गया।
\v 14 पिरगा ते अगे बद्दी ने सै पिसिदिया रे अन्ताकिया च पुज्जे; कने सब्ता रे दिन आराधनालया व जाई ने बैठी गये।
\v 15 कानुना कने भविष्वक्ता री कताब पढ़ने ते बाद आराधनालया रे सरदारे तिनॉ बोलया, “हे भाईयो, जे तुहां रे मना च लोकां जो उपदेश देणे री कोई गल्ल ई तां बोला।”
\v 16 तां पौलुसे खड़े हुई ने कने हथा रा सहारा करी ने बोलया, “ हे इस्राएलियो, कने परमेश्वरा ते डरने आऊलेयो, सुणा :
\v 17 इनां इस्राएली लोकां रे परमेश्वरे आहां रे बापदादेयां जो चुणी लया, कने तजे सै लोक मिस्र देशा च परदेशी हुई ने रह्वां थे, तां तिनां री संभाल लई; कने अपणे हाथा रे बला ते तिनां जो तेथी ते कड्डी लया।
\v 18 कोई चाली सालां तकॉ सै जंगला च तिनां जो सेंहदा रेह्या,
\v 19 कने कनान देशा च सताँ जातियाँ रा नाश करीने तिना रा देश कोई साँढे चार सौ सालां च इना जो दई तया।
\v 20 इसते बाद तिने शमुएल भविष्वक्ता तकॉ तिनां च न्यायी बणाए।
\v 21 इसते बाद तिनें इक राजा मंगया : तां परमेश्वरे चाली सालां खातर बिन्यामीना रे गोत्रा च ते इक माणु; मतलब कीशा रे पुत्र शाऊला जो तिना परॉ राजा बणाया।
\v 22 फेरी तिसो लग करी ने दाऊदा जो तिनां रा राजा बणाया; तिसरे बारे च तिने गवाई दिती, ‘मिंजो इक माणु, यिशै रा पुत्र दाऊद, मेरे मना साई मिली गई रा; तिस ई मेरी सारी इच्छा पूरी करनी।’
\v 23 इसरे वंशा च ते परमेश्वरे अपणी प्रतिग्या रे अनुसार इस्राएला जो इक उद्धार कर्त्ता, मतलब यीशुये जो भेजया।
\v 24 तिसरे अऊणे ते पैहले यूहन्ने सबी इस्राएलियां रे मन फिरावा रे बपतिस्मे रा प्रचार कित्या।
\v 25 तजे यूहन्ना अपणी सेवा पूरी करने पर था, तां तिनें बोलया, ‘तुहें मिंजो से जे समझांयें हऊं से नी आ! पर देखो, मेरते बाद इक अऊणे आऊला आ, तिसरे पैरां रे जुते भी खोलणे रे हऊं जोगा नींआ।’
\v 26 “हे भाईयो, तुहें अब्राहम री सन्तान हे; कने तुहें सै जे परमेश्वरा ते डरांये, तुहां लॉ इस मुक्तिया रा वचन भेजी रा।
\v 27 कैं भई यरुशलेमा च रैहणे आऊले कने तिनां रे सरदारें, ना तिसो पछयाणेया कने ना भविष्यवक्ता रियां गल्लां समझियां, सै जे हर सब्ता रे दिन पढ़िया जावांईयाँ, इस खातर तिसो दोषी ठहराईने तिनां गल्लां जो पूरा कित्या।
\v 28 तिनें मारी देणे जोगा कोई दोष तिस च नी पाया, तां बी पिलातुसा ने विनती कित्ती भई तिसो मारी तया जाओ।
\v 29 तजे तिनें तिसरे बारे च लिखी रियां सब गल्लां पूरियां कितियां, तां तिसो क्रुसा परा ते तुआरी ने कब्रा च रखया।
\v 30 पर परमेश्वरे तिसो मरिरेयां च ते जीऊंदा कित्या,
\v 31 कने सै तिनां जो सै जे तिसने सौगी गलीला ते यरूशलेमा जो आई रे थे, बोहतीं दिनां तकॉ दुसदा रेह्या; लोकां रे सामणे हुण से ई तिसरे गवाह ये।
\v 32 अहें तुहां जो तिसा प्रतिग्या रे बारे च सै जे तिने आहां रे बापदादेयां ने कितीरी, ये सुसमाचार सुणावां ये,
\v 33 भई परमेश्वरे यीशुये जो जीऊंदा करी ने, सै प्रतिग्या आहां रियाँ औलादां खातर पूरी किती; येड़ा जे दुजे भजना च लिखीरा, ‘तु मेरा पुत्र आ; आज ई मैं तिजो जन्म दित्या।’
\v 34 कने तिसरे इयां मरिरेयां च ते जीऊंदे हुणे रे बारे च भई से कदी मनी सड़ो, तिने येड़ा बोली रा, ‘हऊं दाऊदा परा री पवित्र कने अटल करिपा तेरे पर करगा।’
\v 35 इस खातर तिने इकी होरी भजना भी बोलया, ‘तु अपणे पवित्र माणुये जो सड़ने नी देंगा।’
\v 36 कैं भई दाऊदे तां परमेश्वरा री इच्छा रे अनुसार अपणे वक्ता च सेवा करी ने सई गया, कने अपणे बापदादेयां च मिली गया, होर सड़ी भी गया।
\v 37 पर तिसो जे परमेश्वरे जीऊंदा कित्या, सै सड़या नीं आ।
\v 38 इस खातर, हे भाईयो, तुहें जाणी लवा भई इसरे ई दवारा पापां री माफीया रा समाचार तुहां जो दित्या जाये रां;
\v 39 कने तिनां गल्लां च जे तुहें मुसा री व्यवस्था रे दुआरा र्निदोष नी ठेहरी सकदे थे, तिनां ई सबीं च हर इक विश्वास करने आऊला तिसरे दुआरा र्निदोष ठेहरेया।
\v 40 इस खातर चकन्ने रह्वा, येड़ा नी हो भई जो कुछ भविष्वक्तावां रियां कतांबां च आई रा, तुहां परॉ बी पई जाओ :
\v 41 ‘हे निन्दा करने आऊलेओ, देखा कने हैरान होआ, कने मिटी जावा; कैं भई हऊं तुहां रे दिनां च इक काम करया रां, येड़ा काम से जे कोई तुहां ने चर्चा करो, तां तुहां कदी बी विश्वास नी करना’।”
\v 42 तिसरे बाहर निकलदे वक्ता लोक तिसने विनती करने लगे भई अगले सब्ता रे दिन अहाँ जो ये गल्लां फेरी भी सुणायोँ।
\v 43 तजे सभा उठी गई तां यहूदियें कने यहूदी मता च आई रे भक्तां च ते बोहत सारेयाँ पौलुस ने बरनबासा रे पिछे-पिछे आई गये; कने तिनें तिनां ने गल्लां करी ने समझाया भई परमेश्वरा रे अनुग्रह च बणी रे रह्वा।
\v 44 अगले सब्ता रे दिन लगभग सारे ई लोक परमेश्वरा रा वचन सुणने जो कट्ठे हुये।
\v 45 पर यहूदी भीड़ा जो देखी ने डाह ते भरी गये, कने निन्दा करदे पौलुसा रियां गल्लां रे बरोधा च बोलणे लगे।
\v 46 तां पौलुसे कने बरनबासे निडर हुई ने बोलया, “जरूरी था भई परमेश्वरा रा वचन पैहले तुहां जो सुणाया जान्दा; पर तजे तुहें तिसो दूर करांये, कने अप्पु जो सदा रे जीवना रे जोगे नी ठहरांदे, तां देखा, अहें अन्यजातियां खॉ फिरांये।
\v 47 कैं भई प्रभुये आहां जो ये हुक्म दितीरा, ‘मैं तुहां जो अन्यजातियां खातर ज्योति ठहराईरा, तां जो तुहें धरतिया रे कोणे-कोणे तकॉ जाई ने उद्धारा री वजह बणो’।”
\v 48 ये सुणी ने अन्यजातियां खुशी हुये, कने परमेश्वरा रे वचना री बड़याई करने लगे होर जितने अन्नत जीवना खातर ठहराई रे थे, तिनें विश्वास कित्या।
\v 49 तां प्रभुये रा वचन तिस सारे देशा च फैलणे लगेया।
\v 50 पर यहूदियें भक्त कूलीन जनानां जो कने नगरा रे मोहतबर लोकां जो भड़काया, कने पौलुसा कने बरनबासा रे वरोधा च उपद्रव कराई ने तिनॉ अपणिया सीमा ते कड्डी तया।
\v 51 तजे सै तिनां रे सामणे अपणेयां पैरां री धूल झाड़ी ने इकूनीयुमा जो चली गये।
\v 52 कने चेले खुशीया कने पवित्र आत्मा ते भरदे गये।
\c 14
\v 1 इकुनियुम च येड़ा हुआ भई सै यहूदियां रे आराधनालय च सौगी-सौगी गये, कने इयां गल्लां कितियां भई यहूदियां कने यूनानियां च ते मतेयाँ विश्वास कित्या।
\v 2 पर विश्वास नी करने आऊलेयां यहूदियें अन्जातियां रे मन भाईयां रे वरोधा च भड़काये कने वरोध पैदा करी तया।
\v 3 सै बोहत दिनां तकॉ तेथी रहे, कने प्रभुये रे भरोसे पर हिम्मता ने गल्लां करां थे; कने प्रभु तिनां रे हाथां ते बड़े-बड़े नशाण दस्सी ने कने नोखे काम करवाई ने अपणे अनुग्रह रे वचना पर गवाई देवां था।
\v 4 पर नगरा रे लोकां च फूट पई गई, तिसते कितने तां यहूदियां खा कने कितने ई प्रेरितां खा हुई गये।
\v 5 पर तजे अन्यजाति कने यहूदी तिना रा अपमान कने तिना पर पत्थर मारने खातर अपणे सरदारां समेत तिना रे पिछे दौड़े,
\v 6 तां सै ये गल्ल जाणी गये, कने लुकाउनिया रे लुस्त्रा कने दिरबे नगरां च, कने नेड़े-तेड़े रियां जगहां जो नठी गये,
\v 7 कने तेथी सुसमाचार सुनाणे लगे।
\v 8 लुस्त्रा च इक माणु बैठी रा था, तिसरे पैरां च ताकत नी थी। सै जन्मा तेई लंगड़ा था कने कदी मनी चली रा था।
\v 9 सै पौलुसा जो गल्लां करदे सुणया रां था पौलुसे तिस खॉ नज़रां गड्डी ने देख्या भई तिसो चंगा हुणे रा विश्वास आ,
\v 10 कने बड़िया आवाज़ च बोलया, “अपणे पैरां रे भार सीधा खड़ा हुई जा।”
\v 11 लोकें पौलुसा रा येड़ा काम्म देखी ने लुकाउनिया रिया भाषा च उच्चिया आवाज़ा च बोलया, “देवता माणुआं रे रूपा च हुई ने आहां ले उतरी गरे।”
\v 12 तिने बरनबासा जो ज्यूस, कने पौलुसा जो हिरमेस बोलया कैं भई सै गल्लां करने च माहिर था।
\v 13 ज्यूसा रे तिस मन्दरा रा पुजारी सै जे तिना रे नगरा रे सामणे था, बल्द कने फूलां रा हार फाटका पर लयाई ने लोकां सौगी बलि करना चाह्वां था।
\v 14 पर बरनबासे कने पौलुसे प्रेरिते तजे ये सुणया, तां अपणे कपड़े फाड़े कने भीड़ा च जाई ने, जोरां ने गलाणे लगे,
\v 15 “हे लोको, तुहें क्या करया रां ये? अहें बी तां तुहां साई दुःख-सुख भोगणे आऊले आदमी ये कने तुहां जो सुसमाचार सुणाया राँ ये भई तुहें इनां बेकार वस्तुआँ ते लग्ग हुई ने जीवते परमेश्वरा खा फिरा, तिने ने स्वर्ग कने धरती कने समुद्र कने जो कुछ तिस च आ बणाया।
\v 16 तिने पिछले वक्ता च सबी जातियाँ जो अपणे-अपणे रस्तेयां पर चलणे दित्या।
\v 17 तां भी तिने अप्पु जो बिना गवाह ते नी छडया पर सै भलाई करदा रैहया, कने आकाशा ते बरखा कने फलाँ आऊलियां मौसमां जो दई ने तुहां रे मना जो भोजन कने खुशिया ने भरदा रह्या।”
\v 18 येड़ा बोली ने भई तिनें लोकां जो बड़िया मुस्कलें रोकया भई सै बलिदान नी करो।
\v 19 पर कुछ यहूदियें अन्ताकिया कने इकुनियुमा ते आई ने लोकां जो अप्पु खॉ करी लेया, कने पौलुसा पर पत्थर मारे, कने तिसो मरिरा समझीने नगरा ते बाहर घसीटीने लई गये।
\v 20 पर तजे चेले तिसरे चऊँ पासेयां आई ने खड़े हुये तां सै उठी ने नगरा च गया कने दुज्जे दिन बरनबासा ने सौगी दिरबे जो चली गया।
\v 21 सै तिस नगरा रे लोकां जो सुसमाचार सुणाई ने, कने बोहत सारे चेले बणाई ने, लुस्त्रा कने इकुनियुमा कने अन्ताकिया जो वापस हटी गये,
\v 22 कने चेलेयाँ रे मना जो पक्का करदे रहे कने ये उपदेश देवां थे भई विश्वासा च बणी रे रह्वा; कने ये बोलाँ थे, “अहाँ जो मते दुःख चक्की ने परमेश्वरा रे राज्य च जाणे मिलणा।”
\v 23 कने तिने सारियां कलीसियां च तिनां खातर मोहतबर ठह्राये कने वरत कने प्राथना करी ने तिनॉ प्रभुये रे हाथा दई तया तिस पर जे तिनें विश्वास कितिरा था।
\v 24 तजे सै पिसिदिया चीयेँ पंफूलिया च पुज्जे;
\v 25 फेरी पिरगा च वचन सुणाई ने अत्तलिया च आये,
\v 26 कने तेथी ते सै जहाजा पर अन्ताकिया जो गये, तेथी सै तिस कम्मां खातर सै जे तिने पूरा कितिरा था परमेश्वरा रे अनुग्रह च दई ने गये।
\v 27 तेथी पुज्जी ने तिनें कलीसिया कठी कित्ती कने दसया भई परमेश्वरे तिनां सौगी हुई ने कितने बड्डे-बड्डे काम्म कित्ते, कने अन्जातियां खातर विश्वासा रा दरवाजा खोली तया।
\v 28 कने सै चेलेयां सौगी बोहत दिनां तकॉ रहे।
\c 15
\v 1 फेरी कुछ लोक यहूदिया ते आई ने भाईयां जो सखाणे लगे : “जे मूसा री रितिया पर तुहां रा खतना नी हुई रा हो तां तुहें उद्धार नीं पाई सकदे।”
\v 2 तजे पौलुसा रा कने बरनबासा ने तिनां रा बोहत बेहस कने झगड़ा हुया तां ये मन्नया भई पौलुस कने बरनबास कने तिनां च ते कुछ माणु इसा गल्ला रे बारे च प्रेरितां कने प्राचीनां लॉ यरूशलेमा जो जाओ।
\v 3 इस खातर कलीसिया तिनॉ जो थोड़े दूरा तकॉ पुजुआणे आई; कने सै फिनीके कने सामरिया चींयें हुंदे हुये अन्यजातियां रे मन फिराणे रा समाचार सुणांदे गये, कने सब भाई बोहत खुश हुये।
\v 4 तजे सै यरूशलेमा पुज्जे, तां कलीसिया कने प्रेरितें कने प्राचीन तिनां ने खुशिया ने मिले, कने तिनॉ दसया भई परमेश्वरे तिनां ने सौगी हुई ने केड़े-केड़े काम्म कित्ती रे थे।
\v 5 पर फरीसियां रे मता च ते तिनें जे विश्वास कित्या था, तिनॉ च ते कईयें उठी ने बोलया, “तिनां जो खतना कराणे कने मुसा री व्यवस्था जो मनणे रा हुक्म देणा चहिंदा।”
\v 6 तां प्रेरित कने प्राचीन इसा गल्ला रे बारे च बचार करने खातर कट्ठे हुये।
\v 7 तां पतरसे बोहत बेहस हुणे ते बाद खड़े हुई ने तिनॉ बोलया, “हे भाईयो, तुहें जाणांये भई बोहत दिन पैहले परमेश्वरे तुहाँ चते मिंजो चुणी लरा भई मेरे मुँहां ते अन्यजाति सुसमाचारा रा वचन सुणी ने विश्वास करो।
\v 8 मना रे जाँचने आऊले परमेश्वरे तिनॉ बी आहां साई पवित्र आत्मा दई ने गवाई दित्ती;
\v 9 कने विश्वासा ते तिनां रे मन शुद्ध करी ने आहां च कन तिनां च कुछ भेद नी रखया।
\v 10 तां हुण तुहें कैं परमेश्वरा जो परखां ये भई चेलेयां रिया गर्दना पर येड़ा जुंगड़ा रखो, तिसो जे आहां रे बापदादे बी चकी नी सके ना अहें चकी सकांये?
\v 11 हाँ, आहां रा ये निश्चा जरुर आ भई तियां-तियां ने प्रभु यीशुये रे अनुग्रह ते उद्धार मिलणा; तियां-तियां ई आहां जो बी मिलणा।"
\v 12 तां सै सारी सभा चुपचाप बरनबासा कने पौलुसा री सुणने लगी, भई परमेश्वरे तिनां रे दवारा अन्यजातियां च कितने बड्डे-बड्डे नशाण, कने नोखे काम्म दस्से।
\v 13 तजे सै चुप हुये तां याकूब बोलणे लगया, “हे भाईयो, मेरी सुणा।
\v 14 शमौने दस्या भई परमेश्वरे पेहेले अन्यजातियां पर केड़ी दया कित्ती भई तिनां च ते अपणे नांवां खातर लोक खड़े करी लो।
\v 15 इसते भविष्यवक्तावां रियां गल्लां बी मिलां ई यां, तेड़ा जे लिखिरा,
\v 16 ‘इसते बाद मांज फेरी आई ने दाऊदा रा रूढीरा डेरा खड़ा करना, कने तिसरे खणडरां जो फेरी बनाणा, कने तिसो खड़ा करना,
\v 17 इस खातर भई बाकी माणु, मतलब सब अन्यजाति सै जे मेरे नांवां रे बोले जावांये, प्रभुये जो टोलो,
\v 18 येड़ा से ई प्रभु बोलां आ सै जे जगता रिया उत्पतिया ते इनां गल्लां रा समाचार देंदा आया।’
\v 19 इस खातर मेरा बचार येआ भई अन्यजातियां च ते से जे कुछ लोक परमेश्वरा खॉ फिरांये अहें तिनॉ दुःख नी दईये;
\v 20 पर तिनॉ लिखी ने भेजिये भई सै मुर्तां रियां गन्देपना ते कने व्यभिचारा ते कने गला गुठीरे मासा ते कने खुना ते दूर रहो।
\v 21 कैं भई पुराणे वक्ता ते नगर-नगर मुसा री व्यवस्था रा प्रचार करने आऊले ई चली आईरे, कने सै हर सब्ता रे दिन आराधनालया च पढ़ियां जांवांईयां।”
\v 22 तां सारी कलीसिया समेत प्रेरितां कने प्राचीनां जो ये खरा लगया भई अप्पु च ते कुछ माणुआँ जो चुणी ने, मतलब यहूदा तिसो जे बरसब्बा बोलांये, कने सीलासा जो से जे भाईयां च मोहतबर आ; कने तिनां जो पौलुस कने बरनबासा सौगी अन्ताकिया भेजो।
\v 23 तिनें तिनां रे हाथा येड़ा लिखी ने भेजया : “अन्ताकिया कने सीरिया कने किलिकिया रे रेहणे आऊले भाईयां जो से जे अन्यजातियां च ते हुये, प्रेरितां कने प्राचीन भाईयां रा नमस्कार।
\v 24 अहें सुणी रा भई आहां च ते कंईंयें तेथी आई ने तुहां जो अपणियां गल्लां ते घबराई तरा; कने तुहां रे मन पुट्ठे करी तरे, पर अहें तिनॉ हुक्म नी दित्तिरा था।
\v 25 इस खातर अहें इक मन हुई ने ठीक समझेया भई चुणी रे माणुआं जो अपणे प्यारे बरनबासा कने पौलुसा सौगी तुहां लॉ भेजिये।
\v 26 ये येड़े माणु ये तिनें जे अपणे प्राण आहां रे प्रभु यीशु मसीह रे नांवां खातर मुसकला च पाई रे।
\v 27 इस खातर अहें यहूदा कने सीलासा जो भेजया, सै जे अपणे मुंहां ते बी इना गल्लां जो बोलगे।
\v 28 पवित्र आत्मा जो कने आहां जो ये ठीक लगया भई इना जरूरी गल्लां जो छड्डी ने, तुहां परॉ होर बजन नी पाईये;
\v 29 भई तुहें मुरतां पर बली कित्तीरे कने खुना ते, कने गला गुठीरे मासा ते, कने व्यभिचारा ते दूर रहो। इना ते दूर रहो तां तुहां रा भला हुणा। अग्गे शुभ।”
\v 30 फेरी सै विदा हुई ने अन्ताकिया पुज्जे, कने सभा जो कट्ठी करी ने सै पत्री तिनॉ दई ती।
\v 31 सै तिसा पत्रिया पढ़ी ने तिनां उपदेशां रियां गल्लां ते बोहत खुश हुये।
\v 32 यहूदा कने सीलासे से जे अप्पु बी भविष्यवक्ता ये, बोहत गल्लां ते भाईयां जो उपदेश दई ने मजबूत कित्या।
\v 33 सै कुछ दिन रई ने, भाईयां ते शान्तिया ने विदा हुये भई अपणे भेजणे अऊलेयां लॉ जाओ।
\v 35 पर पौलुस कने बरनबास अन्ताकिया च रई गये : कने होरी मतेयां लोकां ने सौगी प्रभुये रे वचना रा उपदेश देन्दे कने सुसमाचार सुणांदे रये।
\v 36 कुछ दिना बाद पौलुसे बरनबासा ने बोलया, “तिनां-तिनां नगरां च जे अहें प्रभुये रा वचन सुणाई रा, आओ, फेरी भीं तिना च चलिये कने अपणे भाईयां जो देखिये भई सै केड़े हये।”
\v 37 तां बरनबासे यूहन्ना जो तिसो जे मरकुस बोलांये, सौगी नेणे रा बचार कित्या।
\v 38 पर पौलुसे तिसो से जे पंफूलिया च तिनां ते लाग हुई गरा था, कने कम्मा पर तिनां सौगी नी गया, सौगी नेणा खरा नी समझेया।
\v 39 मतलब येड़ी बेहस हुई भई सै इकी दुजे ते लग हुई गये; कने बरनबास, मरकुसा जो लई ने जहाजा पर साइप्रसा जो चली गया।
\v 40 पर पौलुसे सीलासा जो चुणी लया, कने भाईयां ते परमेश्वरा रे अनुग्रह च दुआई ने तेथी ते चली गया;
\v 41 कने सै कलीसिया जो मजबूत करदा सीरिया कने किलिकिया हुन्दे हुये निकलया।
\c 16
\v 1 फेरी सै दिरबे कने लुस्त्रा च बी गया। तेथी तीमुथियुस नांवां रा इक चेला था, सै जे किसी विश्वासी यहूदिनी रा पुत्र था, पर तिसरा पिता यूनानी था।
\v 2 सै लुस्त्रा कने इकुनियुम रे भाईयां च सुनाम था।
\v 3 पौलुस री इच्छा थी भई सै तिसने सौगी चलो; कने सै जे यहूदी लोक तिनां जगहां च रह्वां थे तिनां रिया वजहा ते तिने तिसरा खतना कित्या, कैं भई सै सब जाणां थे, भई तिसरा पिता यूनानी था।
\v 4 कने नगर-नगर जान्दे हुये सै तिनां विधियाँ जो से जे यरूशलेमा रे प्रेरितें कनें प्राचीनें दस्सी रियां थियां, मनणे खातर तिनॉ दस्दे जावां थे।
\v 5 इयाँ कलीसिया विश्वासा च पक्की हुँदी गई कने तादाता च हर दिन बद्दी गई।
\v 6 सै फ्रूगिया कने गलातिया प्रदेशा च ते हुई ने गये, कैं भई पवित्र आत्मे तिनां जो एशिया च वचन सुनाणे ते मना कित्या।
\v 7 तिनें मूसिया रे नेड़े पुज्जी ने, बितूनिया च जाणा चाह्या; पर प्रभु यीशुये रे आत्मा ने तिनॉ जाणे नी दित्या।
\v 8 इस खातर सै मूसिया चीयें हुई ने त्रोआसा च आये।
\v 9 तेथी पौलुसे राती जे इक दर्शन देखया भई इक मकिदुनी आदमी खड़ी रा कने तिसने विनती करी ने बोलया रां, “पार जाई ने मकिदुनिया च आवा, कने आहां री मदद करा।”
\v 10 तिसरे येड़ा दर्शन देखदे ई अहें झट मकिदुनिया चॉ जाणा चाह्या, येड़ा समझी ने भई परमेश्वरे आहां जो तिनॉ सुसमाचार सुनाणे खातर सद्दी रा।
\v 11 इस खातर त्रोआसा ते जहाज खोली ने अहें सीधे सुमात्राके कने दुजे दिन नियापुलिस चॉ आये।
\v 12 तेथी ते अहें फिलिप्पी पुज्जे, से जे मकिदुनिया प्रान्ता रा खास नगर आ कने रोमियां री बस्ती ई, कने अहें तिस नगरा च कुछ दिन तकॉ रहे।
\v 13 सब्ता रे दिन अहें नगरा रे फाटका ते बाहर नदिया रे कनारे येड़ा समझी ने गये भई तेथी प्राथना करने री जगहा हुंगी, कने बैठी ने सै जे जनानां तेथी कट्ठियां हुई रियां थियां, गल्लां करने लगे।
\v 14 लुदिया नांवां री थुआथीरा नगरा री बैंजनी कपड़े बेचणे आऊली इक भक्त जनाना सुणया रां थी। प्रभुये तिसा रा मन खोलया भई सै पौलुसा रिया गल्लां पर चित लगाओ।
\v 15 तजे तिसे अपणे घराने समेत बपतिस्मा लया, तां तिसे आहां ने विनती कित्ती, “जे तुहें मिंजो प्रभुये री विश्वासी समझांयें तां, चली ने मेरे घरा च रह्वा, “कने सै आहां जो मनाई ने लई गई।
\v 16 तजे अहें प्राथना करने रिया जगहा जाया रां थे, तां आहां जो इक दासी मिली तिस च जे भावी बोलणे आऊली आत्मा थी; कने भावी बोलणे ते अपणे मालकां खातर मती कमाई करी लेयां थी।
\v 17 सै पौलुसा रे कने आहां रे पिछे आई ने रड़ाणे लगी, “ये माणु परमप्रधान परमेश्वरा रे दास ये, सै जे आहॉ मुक्तिया रे रस्ते री कथा सुणावांये।”
\v 18 सै बोहत दिनां तकॉ येड़ा ई करदी रई; पर पौलुस दुःखी हुआ, कने मुड़ी ने तिसा आत्मा जो बोलया, “हऊँ यीशु मसीह रे नांवां ते हुक्म देवां भई इसा च ते निकली जा।” कने सै तिस ई वक्ता निकली गई।
\v 19 तजे तिसा रे मालकें देखया भई आहां रिया कमाईया रा साधन चली गया, तां पौलुस कने सीलासा जो पकड़ी ने चौका च प्रधाना लॉ खींजी ने लई गये;
\v 20 कने तिनॉ फौजदारी रे हाक्मा लॉ लई गये कने बोलया, “ये लोक से जे यहूदी ये, आहां रे नगरा च मता हो हल्ला मचाये रां ये;
\v 21 कने येड़ियाँ रितियाँ दस्सया रां ये, तिनॉ ग्रहण करना कने मनणा आहां खातर खरा निआ।”
\v 22 तां लोकां री भीड़ तिनां रे बरोधा च कट्ठे हुई ने आये, कने हाक्मे तिनां रे कपड़े तुआरी ने, कने तिनॉ बेंत मारने रा हुक्म दित्या।
\v 23 बोहत बेंत मरवाई ने तिनें तिनां जो जेल खाने च पाई तया कने दरोगे जो हुक्म दित्या भई तिनां जो चौकसिया ने रखो।
\v 24 तिनें येड़ा हुक्म लई ने तिनां जो अन्दरलिया कोठरिया च रखया कने तिनां रे पैर लकड़िया च ठोकी ते।
\v 25 अधिया राती रे वक्ता पौलुस कने सीलास प्राथना करदे परमेश्वरा रे भजन गाये रां थे कने कैदी तिनां री सुणया रां थे।
\v 26 इतने च अचानक बड्डा हिलण हुआ, येथी तकॉ भई जेलखाने री नीयूं तकॉ हीली गई, कने ताहलुं ई सब दरवाजे खुली गये; कने सबी रे बन्धन खुली गये।
\v 27 दरोगा जागी गया, कने जेलखाने रे दरवाजे खुले देखी ने समझया भई कैदी नट्ठी गये, इस खातर तिने तलवार कड्डी ने अप्पु जो खत्म करना चाह्या।
\v 28 पर पौलुसे उचिया आवाजा च बोलया, “अप्पु जो मत मारदा, कैं भई अहें सब येथी ये।”
\v 29 तां सै लम्फ बाली ने अन्दरॉ गया, कने कम्दा-कम्दा सीलासा रे अग्गे पैरां पई गया;
\v 30 कने तिनॉ बाहर लयाई ने बोलया, “हे सज्जनो, मुक्ति पाणे खातर हऊं क्या करुं?”
\v 31 तिनें बोलया, “प्रभु यीशु मसीह पर विश्वास कर तां तु कने तेरे घराने जो मुक्ति मिलणी।”
\v 32 कने तिनें तिसो कने तिसरे सारे घरा रे लोकां जो प्रभुये रा वचन सुणाया।
\v 33 राती जो तिनें तिस ई वक्ता तिनॉ नई ने तिनां रे जख्म धोये, कने तिने अपणे लोकां समेत ताह्लू ई बपतिस्मा लई लया।
\v 34 तां तिनें तिनॉ अपणे घरा च नई ने तिना जो रोटी खाणे दित्ती, कने अपणे सारे घराने समेत परमेश्वरा पर विश्वास करी ने खुशी मनाई।
\v 35 तजे दिन हुआ तां हाक्में सपाईयां जो येड़ा बोली ने भेजया भई तिनां माणुआं जो छड्डी दे।
\v 36 दरोगे ये गल्लां पौलुसा ने बोलियां, “हाक्में तिजो छड्डी देणे रा हुक्म दित्ती रा। इस खातर निकली ने चली जा।”
\v 37 पर पौलुसे तिनां ने बोलया, “तिनें आहां रोमी माणुआं जो बिना दोषा ते लोकां रे सामणे मारेया कने जेला बी पाया। हुण आहां चुप-चाप कैं निकली जाणा? येड़ा नी करना; पर सै अप्पु आई ने आहॉ बाहर निकलो।”
\v 38 सपाईये ये गल्लां हाकमा ने कित्तियां, कने सै येड़ा सुणी ने भई ये रोमीये डरी गये,
\v 39 कने आई ने तिनॉ मनाया, कने बाहर नई ने विनती किती भई नगरा ते चली जाओ।
\v 40 सै जेलखाने ते निकली ने लुदिया रे घरा गये, कने भाईयां ने मिली ने तिनां जो शान्ती दित्ती, कने चली गये।
\c 17
\v 1 फेरी सै अम्फिपुलिस कने अपुल्लोनिया हुई ने थिस्सलुनीके चॉ आये, तेथी यहूदियां रा इक आराधनालया था।
\v 2 पौलुस अपणी रितिया रे मताबक तिना लॉ गया, कने तीन सब्ता रे दिनां तकॉ पवित्रशास्त्रा ते तिनां सौगी वाद-विवाद करदा रेह्या;
\v 3 कने तिनां रा मतलब खोली-खोली ने समझावां था भई मसीह जो दुःख चकणा, कने मरीरेयां च ते जीऊंदा हुणा, जरूरी था; कने, “सै यीशु तिसरी जे हऊं तुहां जो कथा सुणाये रां, मसीह आ।”
\v 4 तिनां च ते मतेयां, कने भक्त यूनानियां च ते बोहतीं। कने मतियें कुलीन जनानें मन्नी लया, कने पौलुसा होर सीलासा सौगी मिली गये।
\v 5 पर यहूदियें डाह ने भरी ने बजारू लोकां च ते कुछ बूरेयां माणुआं जो अप्पु सौगी लया, कने भीड़ कट्ठी करी ने नगरा च हो-हल्ला मचाने लगे, कने यासोना रे घरा पर चढ़ाई करी ने तिनां जो लोकां रे सामणे लयोणा चाह्या।
\v 6 तेथी तिनॉ सै नी मिले तां यासोन कने कुछ भाईयां जो नगरा रे हाक्मा रे सामणे खींजीं ने ली आये कने रड़ाये, “ये लोक तिनें जे जगता जो पूठा-सीधा करी तरा, येथी भी आई गरे।7 यासोने तिनां जो अपणे घरा रखी रा। ये सब येड़ा बोलांयें भई यीशु ई राजा आ, कने कैसरा रे हुक्मा रा बरोध करांयें।”
\v 7 यासोने तिनां जो अपणे घरा रखी रा। ये सब येड़ा बोलांयें भई यीशु ई राजा आ, कने कैसरा रे हुक्मा रा बरोध करांयें।”
\v 8 तिनें लोकां जो कने नगरा रे हाक्मां जो येड़ा बोली ने घबराई तया।
\v 9 इस खातर तिनें यासोना कने बाकी लोकां ते मुचलका लई ने तिनॉ छड्डी तया।
\v 10 भाईये राती-राती पौलुसा कने सीलासा जो बिरीया भेजी तया; कने सै तेथी पुज्जी ने यहूदियां रे आराधनालया चॉ गये।
\v 11 ये लोक तां थिस्सलुनीके रे यहूदियां ते खरे थे, कने तिनें दिल लाई ने वचन ग्रहण कित्या, कने हर रोज पवित्रशास्त्रा च टोलदे रहे भई ये गल्लां येड़ियां ई हईयां की नी।
\v 12 इस खातर तिनां च ते बोहतीं, कने कुलीन जनानां च ते कने आदमियाँ च ते बोहतीं विश्वास कित्या।
\v 13 पर तजे थिस्सलुनीके रे यहूदी जाणी गये भई पौलुस बिरिया च बी परमेश्वरा रा वचन सुणाये रां, तां तेथी आई ने बी लोकां जो भड़काणे कने हलचल मचाणे लगे।
\v 14 तां भाईयें झट ई पौलुसा जो विदा कित्या भई समुद्रा रे कनारे चले जाओ; पर सीलास कने तीमुथियुस तेथी रई गये।
\v 15 पौलुसा जो पुजुआणे आऊले तिसो एथेंस तकॉ लई गये; कने सीलास होर तीमुथियुसा खातर येड़ा हुक्म पाई ने विदा हुये भई सै तिस लॉ छोड़े-छोड़े आओ।
\v 16 तजे पौलुस एथेंसा च तिनां जो नह्यालया रां था, तां नगरा जो मूर्तियां ने भरी रा देखी ने तिसरा जीऊ जली गया।
\v 17 इस खातर सै आराधनालया च यहूदियां कने भक्तां ने, कने चौका च सै लिक जे तिसो मिले थे तिनां ने हर रोज वाद-विवाद करां था।
\v 18 तां इपिकूरी कने स्तोईकी दार्शनिकां च ते कुछ तिसने तर्क करने लगे, कने कईयें बोलया, “ये बकवादी क्या बोलणा चाह्वां?” पर दुजेयां बोलया, “ये होरसी रा प्रचारक जाह्णां आ”- कैं भई सै यीशुये रा कने फेरी जमणे रा सुसमाचार सुणावां था।
\v 19 तां सै तिसो अप्पु सौगी अरियुपगुस जो लई गये कने पुछया, “क्या अहें जाणी सकांयें भई ये नंवां मत तिसो जे तु सुणावां, क्या आ?
\v 20 कैं भई तु अहॉ नोखियां गल्लां सुणावां, इस खातर अहें जाणना चावांये भई इनां रा क्या मतलब आ।”
\v 21 ( इस खातर भई सब एथेंस वासी कने सै जे प्रदेशी तेथी रवां थे, नविंयां-नंविंयां गल्लां बोलणे कने सुणने ते स्वाये होर किसी कम्मा व वक्त नी बतांदे थे।)
\v 22 तां पौलुसे अरियुपगुस च खड़े हुई ने बोलया, “हे एथेंस रे लोको, हऊं देखया रां भई तुहें हर गल्ला च देवतेयां रे बड़े मनणे आऊले ये।
\v 23 कैं भई हऊं फिरदे-फिरदे तजे तुहां रियां पुजणे रियां चीजां जो देखया रां था, तां इक येड़ी वेदी मिली, तिस पर लिखी रा था, ‘अनजाणे ईश्वरा खातर।’ इस खातर तिसो जे तुहें बिणा जाणे पूजांये हऊं तुहां जो तिसरा समाचार सुणावां आ।
\v 24 तिने परमेश्वरे जे धरती कने धरतिया रियां सब चीजां जो बणाया, सै स्वर्ग कने धरतिया रा मालक हुई ने, हथा रे बणाई रे मन्दरा च नी रैंहदा;
\v 25 ना तिसो किसी येड़ियां चीजां री जरुरत ई भई सै माणुआं रे हथा रिया सेवा ते लेणी, कैं भई सै अप्पु ई सबीं जो जीवन कने सांसां कने सब कुछ देणे आऊला आ।
\v 26 तिने इकी मूला ते सारे माणु सारिया धरतिया पर रैहणे खातर बणाये; कने तिनां खातर वक्त कने रैहणे री जगहा री सीमा इस खातर बन्नी री,
\v 27 भई सै परमेश्वरा जो टोलो, कने तिसरी टोल-टाल करी ने सै मिली जाओ, तां बी सै आहां च ते किसी ते दूर नींआ।
\v 28 कैं भई अहें तिस च ई जीऊंदे रह्वांये, कने चलां-फिरांये, कने टिकी रे रह्वांये; तेड़ा जे तुहां रे मतेयां कवियें बी बोली रा, ‘अहें तिसरे ई वंशा रे ये।’
\v 29 इस खातर परमेश्वरा रा वंश हुई ने अहॉ ये समझणा ठीक नींआ भई परमेश्वरा रा हुणा सोने, रूप-रंग, कने पत्थरा रे समान आ, सै जे माणुये री सोचा कने कारीगरिया ते घड़ी ने बणाई रे हो।
\v 30 इस खातर परमेश्वरे तिस वक्ता पर तजे सब अणजाण थे ध्यान नी दित्या, पर हुण हर जगहा सबीं माणुआं जो मन फिराणे रा हुक्म देवां आ।
\v 31 कैं भई तिने इक दिन रखी रा, तिस च जे तिस माणुये रे द्वारा संसारा रा न्याय करना, तिसो जे तिने रखी रा, कने तिसो मरीरेयां च ते जीऊंदा करी ने ये गल्लां सबी जो दस्सी तरियां।”
\v 32 मरिरेयां रे जीऊंदे हुणे री गल्ल सुणी ने कुछ लोक हास्सी डुआणे लगे, कने कईयें बोलया, “ये गल्ल आहां तेरते फेरी कदी सुणगे।”
\v 33 तां पौलुस तिना च ते निकली गया।
\v 34 पर कुछ माणु तिसने सौगी मिले, कने विश्वास कित्या; तिनां च ते  सै जे अरियुपगुस रा सदस्य था, कने दमरीस नांवं री इक जनाना थी, तिनां सौगी होर बी लोक थे।
\c 18
\v 1 इसते बाद पौलुस एथेंसा जो छड्डी ने कुरुन्थुसा चॉ आया।
\v 2 तथी तिसो अ क्विला नांवां रा इक यहूदी मिलया, तिसरा जन्म पुतियुस च हुई रा था। सै अपणी पत्नी प्रिसक्किला ने सौगी इटली चॉ हुण ई आई रा था, कैं भई कलौदियुसे सबी यहूदियां जो रोमा ते निकलणे रा हुक्म दित्ती रा था। इस खातर सै तिना लॉ गया।
\v 3 तिसरा कने तिना रा इको जेया काम्म था, इस खातर सै तिना सौगी रैह्या कने सै काम्म करने लगे; कने तिनां रा तम्बु बनाणे रा काम्म था।
\v 4 सै हर सब्त रे दिन आराधनालया च वाद-विवाद करी ने यहूदियां कने यूनानियां जो बी समझावां था।
\v 5 तजे सीलास कने तीमुथियुस मकिदूनिया चॉ आये, तां पौलुस वचन सुनाणे रिया धुना च यहूदियां जो गवाई देणे लगया भई यीशु ई मसीह आ।
\v 6 पर तजे सै बरोध कने निन्दा करने लगे, तां तिने अपणे कपड़े झाड़ी ने तिनां ने बोलया, “तुहां रा खून तुहां रे ई सिरा पओ! हऊं निर्दोष आ। हुणा ते मांह अन्यजातियां लॉ जाणा।”
\v 7 तेथी ते चली ने सै तितुस युसतुस नांवां रे परमेश्वरा रे इकी भक्ता रे घरॉ गया; तिसरा घर आराधनालया सौगी था।
\v 8 तां आराधनालया रे सरदारे क्रिसपुसे अपणे सारे घराने समेत प्रभुये परॉ विश्वास कित्या। कने मते सारे कुसरन्थुस वासियें सुणी ने विश्वास कित्या कने बपतिस्मा लेया।
\v 9 प्रभुये इकी राती दर्शन दई ने पौलुसा जो बोलया, “मत डर, बोली जा कने चुप मत रेह;
\v 10 कैं भई हऊं तेरे सौगी आ, कने कोई तेरे परॉ चड़ाई करी ने तेरा नुक्सान नी करी सकदा; कैं भई इस नगरा च मेरे मते सारे लोक ये।"
\v 11 इस खातर सै तिनां च परमेश्वरा रा वचन सुणांदे-सुणांदे सै इक साल छेयां महीनेयां तकॉ रेह्या।
\v 12 तजे गल्लियो अखाया देशा रा हाक्म था, तां यहूदी लोकें एका करी ने पौलुसा परॉ लड़ने आई गये। कने तिसो न्याय आसना रे सामणे लयाई ने बोलणे लगे;
\v 13 “ये लोकां जो समझावां भई परमेश्वरा री उपासना इयां-इयां करा, सै जे व्यवस्था रे मताबक नीं आ।”
\v 14 तजे पौलुसे बोलणे जो तैयार ई था, तां गल्लियो येड़ा यहूदियां ने बोलया, “हे यहूदियो, जे ये कुछ अन्याय या दुष्ट गल्ल हुंदी, तां पक्का ई हऊं तुहां री सुणदा।
\v 15 पर जे ये गल्ल वाद-विवाद, शब्दां, कने नांवां, कने तुहां रिया अपणिया व्यवस्था रे बारे ची तां तुहें ई जाणो; कैं भई हऊं इना गल्लां रा जज नी बणना चांह्दा।”
\v 16 कने तिने तिनॉ न्याय आसना रे सामणे ते बाहरॉ कुडुआई तया।
\v 17 तां सबीं लोकें आराधनालया रे सरदार सोस्थिनेसा जो पकड़ी ने न्याय आसना रे सामणे गया। पर गल्लियो इनां गल्लां री कुछ बी चिन्ता नी कित्ती।
\v 18 पौलुस बोहतीं दिनां तकॉ तेथी रैहया फेरी भाईयां ते विदा हुई ने किंखिया च इस खातर सिर मुंडुआया कैं भई तिने मन्नत मन्नी री थी, कने जहाजा पर सीरिया जो चली पया कने तिसने सौगी प्रिस्किल्ला कने अकिवला थे।
\v 19 तिने इफिसुस पुज्जी ने तिनॉ तेथी छड्या, कने अप्पु आराधनालया चॉ जाई ने यहूदियां ने वाद-विवाद करने लगया।
\v 20 तजे तिनें तिसने विनती कित्ती, “आहां सौगी होर कुछ दिन रैह।” तां सै नीं मन्नया;
\v 21 पर सै येड़ा बोली ने तिनां ते विदा हुआ, “जे परमेश्वरे चाह्या तां हऊं तुहां लॉ फेरी आऊंगा।” तां सै इफिसुसा ते जहाजा खोली ने चली पया;
\v 22 कने कैसरिया चॉ उतरी ने (यरूशलेमा जो) गया कने कलीसिया जो नमस्कार करी ने अन्ताकिया जो आया।
\v 23 फेरी कुछ दिन रई ने सै तेथी ते निकलया कने, इकी तरफा ते गलातिया रे फ्रूगिय परदेशा रे सब चेलेयां जो मजबूत करदा फिरया।
\v 24 अप्पुलोस नांवां रा इक यहूदी माणु, तिसरा जन्म जे सिकन्दरिया च हुई रा था, सै जे विद्वान आदमी कने पवित्रशास्त्रा जो खरे ढंगा ने जाणां था, इफिसुसा चॉ आया।
\v 25 तिने प्रभुये रे रस्ते री खरी शिक्सा पाई री थी, कने मन लगाई ने यीशुये रे बारे च ठीक-ठीक सुणुआवां कने सखांवां था, पर सै सिर्फ यूहन्ना रे बपतिस्मे री गल्ल जाणां था।
\v 26 सै आराधनालया च निधड़क हुई ने बोलणे लगया, पर प्रिस्किल्ला कने अकविला तिसरियां गल्लां सुणी ने तिसो अप्पु लॉ लयाई ने परमेश्वरा रे रस्ते रे बारे च तिसो होर भी ठीक-ठीक दस्सेया।
\v 27 तजे तिने येड़ा सोचया भई पारॉ जाई ने अखाया जो जाओ तां भाईये तिसो हिम्मत दई ने चेलेयां जो लिखया भई सै तिसने खरे ढंगा ने मिलो; कने तिने तेथी पुज्जी ने तिनां लोकां री बड़ी मद्द कित्ती तिनें जे अनुग्रह रिया वजहा ते विश्वास कित्या था।
\c 19
\v 1 तजे कुरिन्थुस च था, तां पौलुस प्रदेशा रे उपरले हिस्से चीयें हुई ने इफिसुसा चॉ आया। तेथी कुछ चेलेयां जो देक्खी ने
\v 2 तिनां ने बोलया, “क्या तुहों विश्वास करदे वक्ता पवित्र आत्मा मिलया?” तिनें तिसो बोलया, “अहें ना तां पवित्र आत्मा रे बारे च हनी सुणी रा।”
\v 3 तिने तिनां ने बोलया, “तां फेरी तुहें किसरा बपतिस्मा लया?” तिनें बोलया, “यूहन्ना रा बपतिस्मा।”
\v 4 पौलुसे बोलया, “यूहन्ने ये बोली ने मन फिराणे रा बपतिस्मा दित्या भई सै जे मेरे बाद अऊणे आऊला आ, तिस पर मतलब यीशुये पर विश्वास करयों।”
\v 5 ये सुणी ने तिनें प्रभु यीशुये रे नांवां रा बपतिस्मा लया।
\v 6 तजे पौलुसे तिना पर हाथ रखे, तां पवित्र आत्मा तिनां परॉ उतरेया, कने सै अन्य-अन्य भाषा बोलणे कने भविष्यवाणी करने लगे।
\v 7 ये सब लघ-भग बारह आदमी थे।
\v 8 सै आराधनालया च जाई ने तीनां महीनेयां तकॉ निडर हुई ने बोलदा रेह्या, कने परमेश्वरा रे राज्य रे बारे च विवाद करदा कने समझांदा रेह्या।
\v 9 पर तजे कुछ लोक कठोर हुई ने तिसरी नी मन्नी पर लोकां रे सामणे इस रस्ते जो बुरा बोलणे लगे, तां तिने तिनॉ छड्डी तया कने चेलेयां जो लग करी तया, कने हर रोज तुरन्नुसा रिया पाठशाला च वाद-विवाद करदा रेह्या।
\v 10 दुईं सालां तकॉ येड़ा ई हुंदा रेह्या, येथी तकॉ भई आसिया रे रैहणे आऊले क्या यहूदी क्या यूनानी सबीं प्रभुये रा वचन सुणी लया।
\v 11 परमेश्वर पौलुसा रे हाथा रिया सामर्था ते नोखे काम्म दस्सां था।
\v 12 येथी तकॉ भई रमाल कने पुआरने तिसरे शरीरा ने छुआई ने बमारां पर सटां थे, कने तिनां रियां बमारियां चली जांवां थियां; कने दुष्टात्मा तिनां च ते निकली जांवां थियां।
\v 13 पर कुछ यहूदी सै जे झाड़-फूंक करां थे, येड़ा करने लगे भई तिनां च जे दुष्टात्मा हुआं थियां तिनां परॉ प्रभु यीशुये रा नांव येड़ा बोली ने फूंको, “तिस यीशुये रा प्रचार जे पौलुस करां, हऊँ तुहां जो तिसरी कसम दुआई दाँ।”
\v 14 कने स्क्किवा नांवां रे इक यहूदी प्रधान याजका रे सात पुत्र थे, सै जे येड़ा ई करां थे।
\v 15 पर दुष्टातमे तिनॉ जवाब दित्या, “यीशुये जो हऊँ जाणाईं, कने पौलुसा जो बी जाणाईं, पर तुहें कुणये?”
\v 16 कने तिने माणुये तिस च जे दुष्टात्मा थियां तिनां परौ लमखी ने कने तिनां जो अपणे बसा चॉ लयाई ने, तिनां परॉ येड़ा उपद्रव कित्य भई सै नंगे कने जख्मी हुई ने तिस घरा ते नट्ठे।
\v 17 ये गल्लां इफिसुसा रे रैहणे आऊलेयां सब यहूदी कने यूनानी बी जणी गये, कने तिनां सबी परॉ भय छाई गया; कने प्रभु यीशुये रे नांवां री बड़याई हुई।
\v 18 तिनें जे विश्वास कित्ती रा था तिनां च ते बोहतीं आई ने अपणेयां-अपणेयां कम्मां जो मन्नी लया कने प्रगट कित्या।
\v 19 जादु करने आऊलेयां च ते अपणी-अपणी पोथियां कट्ठियां करी ने सबी रे सामणे फुक्की तियां, कने तजे तिनां रा मूल जोड़या, तां पंजाह हजार चाँदिये रे सिक्केयाँ रे बराबर निकलया।
\v 20 इयां प्रभुये रा वचन जोरां-सोरां ते फैलदा कने परबल हुन्दा गया।
\v 21 तजे ये गल्लां हुई चूक्कियाँ तां पौलुसे आत्मा च ये ठाणेया भई मकिदुनिया कने अखाया चीयें हुई ने यरूशलेमा जो जाऊं, कने बोलया, “तेथी जाणे ते बाद मिंजो रोमा जो बी देखणा जरुरी आ।”
\v 22 इस खातर अपणी सेवा करने आऊलेयां च ते तीमुथियुसा कने इरास्तुसा जो मकिदुनिया भेजी ने अप्पु जो कुछ दिन आसिया च रई गया।
\v 23 तिस वक्ता तिस पंथा रे बारे च बड़ा हुल्लड़ हुआ।
\v 24 कैं भई देमेत्रियुस नांवां रा इक सन्यार अरतिमिसा रे चाँदिये रे मन्दर बणवाई ने कारीगीरां जो बोहत काम्म दुआवां था।
\v 25 तिने तिनां जो कने येड़ियाँ ई चीजाँ रे कारीगिरां जो कट्ठा करी ने बोलया, “हे माणुओ, तुहें जाणांये भई इस कम्मा ते अहां जो कितना पैसा मिलां आ।
\v 26 तुहें देखांये कने सुणया रां ये भई ना सिर्फ इफिसुसा च, पर लगभग सारे ई आसिया च इने पौलुसे येड़ा बोली-बोली ने सबी लोकां जो समझाया कने भरमाई रा बी आ, भई हथां री कारीगरी ई, सै ईश्वर नींये।
\v 27 इसते हुण सिर्फ इसी गल्ला रा डर नीं आ भई आहां रे इस धंधे री प्रतिष्ठा चली जाणी, ये भी आ भई। महान देवी अरतिमिसा रा मन्दर बेकार समझेया जाणा, कने तिसो जे सारा आसिया कने जगत पुज्जां था तिसरा महत्व भी जान्दा रेहणा।”
\v 28 सै येड़ा सुणी ने गुस्से च भरी गये कने सारे जोरा ने रड़ाई-रड़ाई ने बोलणे लगे, “इफिसुसा री अरतिमिस महान ई!”
\v 29 कने सारे नगरा च बड़ा हल्ला मची गया, कने मकिदुनिया वासी गयुस कने अरस्तिखुर्सा जो सै जे पौलुसा सौगी यात्रा करया रां थे, पकड़ी लया, कने इकी सौगी रंगमंचा खॉ दौड़ी गये।
\v 30 तजे पौलुसे लोकां ने सौगी अन्दरा जो जाणा चाह्या तां चेलेयां तिसो रोकी लया कने जाणे नी दित्या।
\v 31 आसिया रे हाक्मा च ते बी तिसरे कईयें मित्रें तिस लॉ ये बोली भेजया कने विनती कित्ती भई नाटकशाला चॉ जाई ने जोखम देखां चकदा।
\v 32 तेथी कोई कुछ रड़ाये रां था कने कोई कुछ, कैं भई सभा च बड़ी गड़बड़ हुया रां थी, कने मते सारे लोक येड़ा जाणदे बी नी थे भई अहें किस खातर कट्ठे हुई रे।
\v 33 तां तिनें सिकन्दरा जो, तिसो जे यहूदियें खड़ा कित‍ती रा था, भीड़ा च अग्गे कित्या। सिकन्दर हाथां ने सहारा करी ने लोकां रे सामणे जवाब देणा चाहवां था।
\v 34 पर तजे तिनॉ पता लगया भई सै यहूदी आ, तां सब कोई दुंईं घन्टेयां तकॉ रड़ादे ई रहे, “इफिसुसा री अरतिमिस महान ई।”
\v 35 तां नगरा रे मन्त्रियें लोकां जो शान्त करी ने बोलया, “हे इफिसुसा रे लोको, कुण नी जाणदा भई इफिसियां रा नगर महान देवी अरतिमिसा रे मन्दरा, कने जीयुसा रिया तरफा ते खड़ी रिया मूर्तिया रा टहलूआ।
\v 36 इस खातर तजे भई इनां गल्लां री तोड़ नी हुई सकदी, तां ठीक आ भई तुहें शान्त रह्वा कने बिना सोचे बचारे कुछ नी करा।
\v 37 कैं भई तुहें इनां माणुआं जो लंदी रा से जे नां तां मन्दरा रे लूटणे आऊले ये नां आहां रिया देवीया री निन्दा करांये।
\v 38 जे देमेत्रियुस कने तिसरे साथी कारीगरां रा किसी ने झगड़ा हो तां कचहेरी खुली ई हई कने हाक्म भी ये; सै इकी दुजे परॉ इलजाम लाओ।
\v 39 पर जे तुहां किसी होरी गल्ला रे बारे च पुछणा चाह्वां ये, तां निश्चित सभा च फैसला कित्य जाणा।
\v 40 कैं भई अज्जा रे बलवे रिया वजहा ते आहां परॉ दोष अऊणे रा डर आ, इस खातर भई इसरी कोई वजहा नीं, कने आहां ले इसा भीड़ा रे कट्ठे हुणे रा कोई जवाब नीं आ।”
\v 41 येड़ा बोली ने तिने सभा जो विदा कित्या।
\c 20
\v 1 तजे हुल्लड़ रूकी गया तां पौलुसे चेलेयां जो सद्दी ने समझाया, कने तिनां ते विदा हुई ने मकिदुनिया खॉ चली पया।
\v 2 तिस सारे प्रदेशा चीयें हुई ने कने चेलेयां जो हिम्मता ने भरी ने सै यूनाना जो आया।
\v 3 तजे तिन महीने रई ने सै तेथी ते जहाजा पर सीरिया खा जाणे पर था, तां यहूदी तिसरिया घाता च लगे, इस खातर तिनें ये फैसला कित्या भई मकिदुनिया हुई ने वापस हुई जाओ।
\v 4 बिरीया रे पुरूर्स रा पुत्र सोपत्रुस कने थिस्सलुनीकियों च ते अरिस्तर्खुस कने सिकुन्दुस, कने दिरबे रा गयुस, कने तीमुथियुस, कने आसिया रा तुखिकुस कने त्रुफिमुस आसिया तकॉ तिसने सौगी आये।
\v 5 सै अग्गे जाई ने त्रोआसा च अहां जो नह्यालणे लगे।
\v 6 कने अहें अखमीरी रोटिया रे दिनां ते बाद फिलिप्पीयाँ ते जहाजा परॉ चढ़ी ने पाँजां दिना च त्रोआसा च तिनां लॉ पुज्जे, कने सत्तां दिनां तकॉ तेथी रहे।
\v 7 हफ्ते रे पैहले दिन तजे अहें रोटी तोड़णे खातर कट्ठे हुये, तां पौलुसे तिस जे दुज्जे दिन चली जाणा था, तिनां ने गल्लां कित्तियां; कने अधिया रात्ती तकॉ गल्लां करदा रेह्या।
\v 8 तिस बराँडे जे अहें कट्ठे हुई रे थे तिस च मते दीऊये बलया रां थे।
\v 9 कने यूतुखुस नांवां रा इक जवाब दुआरिया च बैठीरा गेहरिया नींदा ने झुकया रां था। तजे पौलुस मत्तिया देरा तकॉ गल्लां करदा रेह्या तां सै नींदा रे झोखे च तिज्जिया मंजला ते पई गया, कने मरिरा चकया।
\v 10 पर पौलुसे उतरी ने तिसने गल्ले लगया, कने गल्ले लगाई ने बोलया, “मता घबराँदे; कैं भई इसरा प्राण इस च ई आ।”
\v 11 कने उपर जाई ने रोटी तोड़ी होर खाई ने इतनिया देरा तकॉ गल्लां करदा रेहया भई भ्याग हुणे लगी गया। फेरी सै चली गया।
\v 12 कने सै तिस जवाना जो जीऊंदे ली आये कने बोहत शान्ति पाई।
\v 13 अहें पैहले ई जहाजा पर कोह्ई ने अस्सुसा जो येड़ा सोची ने अग्गे गये भई तेथी ते आहां जो पौलुसा जो कुवाई लेणा, कैं भई तिने ये इस खातर रखी रा था भई तिस अप्पु पैदल जाणा था।
\v 14 तजे सै अस्सुसा च अहां मिलणा तां अहें तिसो कुवाई ने मितुलेने चॉ आये।
\v 15 तेथी ते जहाजा खोली ने अहें दुजे दिन खियुस रे सामणे पुज्जे, कने अगले दिन सामुस चॉ पुज्जी गये; फेरी दुजे दिन मिलेतुस चॉ आये।
\v 16 कैं भई पौलुसे इफिसुसा रे नेड़े चीयें जाणे रा फैसला कित्या था भई कित्ती येड़ा नी हो भई तिसो आसिया च देर लगो; कैं भई सै छोड़ा च था भई जे हुई सको तां पिन्तेकुस्ता रे रोज यरूशलेमा च रहो।
\v 17 मिलेतुसा ते इफिसुसा जो बोली ने भेजया, भई कलीसिया रे प्राचीनां जो सदो।
\v 18 तजे सै तिसलॉ आये, तां तिना ने बोलया : “तुहें जाणांये भई पेहले ई दिना ते तजे हऊँ आसिया चॉ पुज्जेया, हऊँ हर वक्ता तुहाँ सौगी कियाँ-कियाँ रैहया-
\v 19 मतलब बड्डिया दीनता ने, कने आँसु बहाई-बहाई ने, कने तिनां परीक्साँ च सै जे यहूदियाँ रिया साजिशा रिया वजहा ते मेरे परॉ पईयां, हऊँ प्रभुये री सेवा करदा ई रेहया;
\v 20 कने सै-सै गल्लां जे तुहां रे फायदे रियां थीयां, तिनां जो दसणे कने लोकां रे सामणे कने घरें-घरें सखाणे च कदी मनी झिझकया,
\v 21 पर यहूदियां कने यूनानियाँ रे सामणे गवाई देंदा रेहया भई परमेश्वरा खॉ मन फिरावा कने आहां रे प्रभु यीशु मसीह पर विश्वास करना चाहिंदा।
\v 22 हुण देखो हऊँ आत्मा ते बज्जीरा यरूशलेमा जो जावा कने हऊँ नी जाणदा भई तेथी मेरे सौगी क्या-क्या हूँगा;
\v 23 सिर्फ येड़ा जाणां आ भई पवित्र आत्मा हर नगरा-नगरा च गवाई देई ने मेरने बोलया रां भई बन्धन कने क्लेश तेरे खातर तैयार ये।
\v 24 पर हऊँ अपणे प्राणां जो बी कुछ बी नी समझदा भई तिसो प्यारा जाणु, पर येड़ा भई हऊँ अपणी दौड़ा जो कने तिसा सेवा जो पूरी करूँ, सै जे परमेश्वरा रे अनुग्रह ते सुसमाचारा री गवाई देणे खातर प्रभु यीशुये ते मिली री।
\v 25 हुण देखो, हऊँ जाणां भई तुहें सब तिनां च जे हऊँ परमेश्वरा रे राज्य रा प्रचार करदा फिरया, मेरा मूँह फेरी नी देखगे।
\v 26 इस खातर हऊँ अजो-आज तुहां ने गवाई दई ने बोलां, भई हऊँ सबीं रे खुना ते नर्दोष आ।
\v 27 कैं भई हऊँ परमेश्वरा रियाँ सारियां गल्लां जो तुहां पूरिया रितिया ते दसणे जो कदी मनी झिझकेया।
\v 28 इस खातर अपणी कने पूरे झुण्डा री रखवाली करां तिस च जे पवित्र आत्मा ते अध्यक्स बणाई रा, भई तुहें परमेश्वरा री कलीसिया री रखवाली करो, तिसो जे तिने अपणे खुना ते मूल लई रा।
\v 29 हऊं जाणां भई मेरे जाणे ते बाद फाड़णे आऊले भेड़ियां तुहां च अऊणां तिस जे झुण्डा जो नी छड्णा।
\v 30 तुहां रे ई च ते भी येड़े-येड़े माणु उठणे, तिना जे चेलेयां जो अप्पु खा खींजणे खातर गलत फलत गल्लां करनीयां।
\v 31 इस खातर जागदे रह्वा, कने याद करा भई मैं तीनां सालां तकॉ रात-दिन रोई-रोई ने हरिक जो चेतावनी देणा नी छड्या।
\v 32 कने हुण हऊँ परमेश्वरा जो, कने तिसरे अनुग्रह रे वचना जो तुहां जो दई देंदा; सै जे तुहां री तरक्की करी सकां कने सब पवित्र किती रे लोकां च कट्ठी मीरास दई सकां आ।
\v 33 मैं किसी जो चाँदी, सोने या कपड़े रा लालच नी कित्या।
\v 34 तुहें अप्पु जाणांये भई इनें ई हथें मेरी कने मेरे साथियां री जरूरतां पूरियां कित्तियां।
\v 35 मैं तुहां जो सब कुछ करी ने दस्सया भई इयां-इयां मेहनत करी ने निर्बलां जो संभालना कने प्रभु  यीशुये रे वचन याद रखणे जरूरी ये, सै जे तिने अप्पु ई बोली रा : ‘लेणे ते देणा खरा आ’।”
\v 36 येड़ा बोली ने तिने गोडे टेकी ने तिनां सबीं सौगी प्राथना किती।
\v 37 तां सै सब बोहत रोये कने पौलुसा रे गले लगी ने तिसो प्यार करने लगे।
\v 38 सै जादा जे इसा गल्ला ते दुःखी थे भई सै जे तिने बोली री थी भई तुहां मेरा मुँह फेरी नी देखणा। तां तिनें तिसो जहाजा तकॉ पुजुवाया।
\c 21
\v 1 तजे अहें तिनां ते लग हुई ने जहाज खोलया, तां सीधे रस्ते ते कोसा चॉ आये, कने दूज्जे रोज रुदूसा च कने तेथी ते पतरा चॉ आये।
\v 2 तेथी ते इक जहाज फिनीके जो जान्दा मिलया। कने अहें तिस परॉ कोह्ई ने तिसो खोली तया।
\v 3 तजे साइप्रस दूस्या, तां अहें तिसो खबिया खॉ छड्डी ने, कने सीरिया जो चली ने सूरा जो उतरे; कैं भई तेथी जहाजा रा समान तुआरना था।
\v 4 चेलेयां ने मिली ने अहें तेथी सात दिन रहे। तिनें आत्मा रे सखाई रेयां पौलुसा ने बोलया भई यरूशलेमा च पैर देखा रखदा।
\v 5 तजे सै दिन पूरे हुई गये, तां अहें तेथी ते चली पे; कने जनानां कने बालकां समेत तिनें अहॉ नगरा ते बाहरा तकॉ पुजुआया; कने अहें कनारे पर गोडे टेकी ने प्राथना कित्ती,
\v 6 तां इकी दुज्जे ते विदा हुई ने, अहें तां जहाजा परॉ चढ़े कने सै अपणे-अपणे घरां जो हट्टी गये।
\v 7 तजे अहें सुरा ते जल यात्रा पूरी करी ने पतूलीगईस चॉ पुज्जे, कने भाईयां जो नमस्कार करी ने तिनां सौगी इक दिन रहे।
\v 8 दुज्जे रोज अहें तेथी ते चली ने कैसरिया चॉ आये, कने फिलिप्पुस सुसमाचार प्रचार करने आऊले रे घरा च सै जे सत्तां च ते इक था; जाई ने तेथी रहे।
\v 9 तिसरियां चार कुआरियां कुड़ियां थियां सै जे भविष्यवाणी करां थियां।
\v 10 तजे अहें तेथी मते दिन रई चुक्के, तां अग्ब्बुस नांवां रा इक भविष्यवक्ता यहूदिया ते आया।
\v 11 तिने आहां ले नेड़े आई ने पौलुसा रा परना लया, कने अपणे हथा पैरां च बन्नी ने बोलया, “पवित्र आत्मा ये बोलां भई तिस माणुये रा जे ये परना आ, तिसो यरूशलेमा च यहूदियां इयां ई बनणा कने अन्यजातियां रे हाथा च देणा।”
\v 12 तजे अहें ये गल्लां सुणियां, तां अहें कने तेथी रे लोकें तिसने विनती कित्ती भई सै यरूशलेमा जो नी जाओ।
\v 13 पर पौलुसे जवाब दित्या, “तुहें रोई-रोई ने मेरा दिल कैं तोड़या रां ये? हऊँ बी तां यीशुये रे नांवां खातर यरूशलेमा च ना सिर्फ बनोणे पर मरने खातर बी तयार आ।”
\v 14 तजे सै नी मन्या तां अहें येड़ा बोली ने चुप हुई गये, “प्रभुये री इच्छा पूरी हुई जाओ।”
\v 15 इनां दिनां ते बाद अहें तयारी कित्ती कने यरूशलेमा जो चली पये।
\v 16 कैसरिया ते भी कुछ चेले आहां सौगी गये कने अहें मनासोम नांवां रे साइप्रसा रे इकी पुराणे चेले रे घरॉ ली आये, भई अहें तेथी रूको।
\v 17 तजे अहें यरूशलेमा च पुज्जे, तां भाई बड़िया खुशीया ने आहां ने मिले।
\v 18 दुज्जे रोज पौलुस आहॉ लई ने याकुबा लॉ गया, तेथी जे सारे प्राचीन कट्ठे थे।
\v 19 तां तिने तिनॉ नमस्कार करी ने, जो-जो काम्म परमेश्वरे तिसरिया सेवा रे द्वारा अन्यजातियां च कित्तीरे थे, इक-इक करी ने सब दस्से।
\v 20 तिनें ये सुणी ने परमेश्वरा री महिमा कित्ती, फेरी तिसने बोलया, “हे भाई तु देखया रां भई यहूदियां च ते कई हजारें विश्वास कित्या; कने सब व्यवस्था खातर धुन लाई रे ये।
\v 21 तिनां जो तेरे बारे च सखाई तरा भई ना अपणे बच्चेयां रा खतना करावा कने ना रिति-रिवाजां परॉ चला।
\v 22 तां फेरी क्या कित्या जाओ? लोकां सुणना भई तु येथी आई रा।
\v 23 इस खातर सै जे अहें तेरने बोलांये, तेड़ा कर। आहॉ ले येथी चार माणुये तिनें जे मन्नतां मन्नी रियां।
\v 24 तिनां जो सौगी नई ने अप्पु जो पवित्र कर; कने तिनां जो खर्चा दे भई सै सिर मुंडुवाओ। तां सबी जो पता लगी जाणा भई से जे गल्लां तिनें तेरे बारे च दस्सी रियां, तिनां च कुछ भी सच्चाई नीं पर तु अप्पु ई व्यवस्था जो मन्नी ने तिता रे मताबक चलां।
\v 25 पर तिनां अन्जातियां रे बारे च तिनें जे विश्वास कित्तिरा, अहें ये फैसला करी ने लिखी भेजी रा भई सै मुर्तियां रे सामणे बलि कित्ती रे मासा ते, कने खुना ते कने गला घोटी रे मासा ते, कने व्यभिचारा ते बची रे रहो।”
\v 26 तां पौलुसे तिनां माणुआं जो लई ने, कने दुजे दिन तिनां सौगी पवित्र हुई ने मन्दरा चॉ गया, कने तेथी दस्सी तया भई पवित्र हुणे रे दिन, मतलब कदुंआं तकॉ ये दिन पुरे हुणे, तदूंआं तकॉ तिनां च ते हरेका खातर चढ़ावा चढाणा।
\v 27 तजे सै सात दिन पूरे हुणे पर थे, तां आसिया रे यहूदियें पौलुसा जो मन्दरा च देखी ने सबी लोकां जो भड़काया, कने येड़ा रड़ाई ने तिसो पकड़ी लया,
\v 28 “हे इस्राएलियो, मद्द करा; ये सै माणुआ, सै जे लोकां रे, कने व्यवस्था रे, कने इसा जगहा रे बरोधा च हर जगहा सबीं लोकां जो सखावां, येथी तकॉ भई यूनानियां जो बी मन्दरा चॉ लयाई ने तिने इस जगहा जो अपवित्र कित्तिरा।”
\v 29 तिने इसते पैहले इफिसुस वासी त्रुफिमुसा जो तिसने सौगी नगरा च देखया था, सै समझे थे भई पौलुस तिसो मन्दरा चॉ लयाया।
\v 30 तां सारे नगरा च हल्ला मची गया, कने लोक दौड़ी-दौड़ी ने कट्ठे हुये कने पौलुसा जो पकड़ी ने मन्दरा ते बाहरा जो घसीटी ने ली आये, कने झट ई दरवाजे बन्द करी ते।
\v 31 तजे सै तिसो मारी देवां चाह्वां थे, तां पलटना रे सरदारा जो समचार पुज्जेया भई सारे यरूशलेमा च हल्ला मची रा।
\v 32 तां सै ताहलु ई सैनिकां कने सुबेदारां जो लई ने तिनां लौ थल्ले दौड़ी ने गये; कने तिनें पलटना रे सरदारां कने सैनिकां जो देखी ने पौलुसा जो मारना-कुटणा छड्डी तया।
\v 33 तां पलटना रे सरदारे नेड़े आई ने तिसो पकड़ी लया; कने दूईं जंजीरां च बनणे रा हुक्म दई ने पुछणे लगया ये कुण आ कने इने क्या कित्तिरा?”
\v 34 पर भीड़ा च ते कोई कुछ कने कोई कुछ गलांदे रहे। तजे हल्ले रे मारे सै ठीक ढंगा ने सच्चाई नी जाणी सकया, तां तिसो गड़ा चॉ नेणे रा हुक्म दित्या।
\v 35 तजे सै पैड़ियां परॉ पुज्जया, तां येड़ा हुआ भई भीड़ा रे दबाबा रिया वजहा ते सैनिकां जो तिसो चक्की ने नेणे पया।
\v 36 कैं भई लोकां री भीड़ रड़ांदी तिसरे पिछे पई री थी, “इसो खत्म करी दवा।”
\v 37 तजे सै पौलुसा जो गढां चॉ लई ने जायें रां थे, तां तिने पलटना रे सरदारा ने बोलया, “क्या मिंजो हुक्मा भई हऊं तेरने कुछ बोलूं?” तिने बोलया, “क्या तु यूनानी भाषा जाणां?
\v 38 क्या तु सै ई मिस्त्री नीं आ, सै जे इनां दिनां ते पैहले विद्रोही बणी ने, चार हजार कटारा अऊलेयां लोकां जो जंगला चॉ लई गया था?”
\v 39 पौलुसे बोलया, “हऊं तां तरसुसा रा यहूदी माणु आ! किलकिया रे मन्ने-तन्ने नगरा रा रैहणे आऊला। हऊं तेरने विनती करां भई मिंजो लोकां ने गल्लां करने दे।”
\v 40 तजे तिने हुक्म दित्या तां पौलुसे पैड़ियां पर खड़ी ने लोकां जो हथा रा सहारा कित्या। तजे सै चुप हुई गये तां सै इब्रानी भाषा च बोलणे लगया :
\c 22
\v 1 “हे भाईयों कने पित्रो मेरा जवाब सुणा, से जे मांह हुण तुहां रे सामणे देणा।”
\v 2 सै ये सुणी ने भई इस आहां ने इब्रानी भाषा च गलाणा, होर बी चुप हुई गये। तां तिने बोलया :
\v 3 “हऊं तां यहूदी माणु आ, से जे किलकिया रे तरसुसा च जम्मी रा; पर इस नगरा च गम्लीयेला रे पैरां च बैठी ने पढ़ेया, कने बापदादेयां री व्यवस्था जो खरिया रितिया पर सखाया गया; कने परमेश्वरा खातर येड़ी लगाई री थी, तेड़ी जे तुहां सबी जो आज लगी री।
\v 4 मैं तां क्या आदमी क्या जनानां दुईं जो बन्नी-बन्नी ने जेलखाने च पाई-पाई ने, इस पंथा जो येथी तकॉ सताया भई तिनां जो मुराई भी दित्या।
\v 5 इस गल्ला खातर महायाजक कने सब पुरनिये गवाह ये भई तिनां ते हऊं भाईयां रे नांवां पर चिट्ठियां लई ने दमिश्का जो जाया रां था, भई से जे तेथी हो तिनॉ बी सजा दुवाणे खातर बन्नी ने यरूशलेमा जो लयाऊं।
\v 6 “तजे हऊं चलदे-चलदे दमिश्का रे नेड़े पुज्जया, तां येड़ा हुआ भई दपेहरा रे वक्ता इकदम इक बड्डी ज्योति आकाशा ते मेरे चऊँ पासेयाँ चमकी।
\v 7 कने हऊं धरतिया पर पई गया कने येड़ी आवाज सुणी, ‘हे शाऊल, हे शाऊल, तु मिंजो कै सताया रां?’
\v 8 मैं जवाब दित्या, ‘हे प्रभु, तु कुणा?’ तिने मेरने बोलया, ‘हऊं यीशु नासरी आ, तिसो जे तु सताया रां?’
\v 9 मेरे साथियें ज्योति चमकदी तां देखी, पर सै जे मेरेने बोलया रां था तिसरी आवाज नी सुणी।
\v 10 तां मैं बोलया, ‘हे प्रभु, हऊं क्या करूं?’ प्रभुये मेरने बोलया, ‘उठी ने दमिश्का चॉ जा, होर जो कुछ तेरे करने खातर ठहराई रा तेथी तिजो सै सब दस्सी तया जाणा।’
\v 11 तजे तिस ज्योतिया रे तेजा रे मारे मिंजो कुछ नी दुस्सया, तां मैं अपणे साथियां रे हाथां पकड़ी ने दमिश्का जो आया।
\v 12 “तां हन्नयाह नांवां रा व्यवस्था रे मताबक इक भक्त माणु, से जे तेथी रेहणे आऊलेयां सब यहूदियां च सुनाम था, मेरे लॉ आया,
\v 13 कने खड़े हुई ने मेरने बोलया, ‘हे भाई शाऊल, फेरी देखणे लग।’ तिस ई घड़िया मेरियां आक्खीं खुली गईयां कने मैं तिसो देखया।
\v 14 तां तिने बोलया, ‘आहां रे बाप दादेयां रे परमेश्वरे तिजो इस खातर ठहराई रा भई तु तिसरिया इच्छा जो जाणो, कने तिस धर्मिये जो देखो कने तिसरे मुँहा ते गल्लां सुणो।
\v 15 कैं भई तु तिसरिया खा ते सबी माणुआं रे सामणे तिनां गल्लां रा गवाह हुणा सै जे तैं देखया कने सुणेया।
\v 16 हुण देर कैं करया रां? उठ बपतिस्मा लै, कने तिसरा नांव लई ने अपणे पापां जो धोई ले।’
\v 17 “तजे हऊँ फेरी यरूशलेमा चॉ आई ने मन्दरा च प्राथना करया रां था, तां बेसुध हुई गया,
\v 18 कने तिसो देखया भई सै मेरने बोलया रां, ‘छोड़े करी ने यरूशलेमा ते झट निकली जा; कैं भई तिनॉ मेरे बारे च तेरी गवाई नी मन्नणी।’
\v 19 मैं बोलया, ‘हे प्रभु, सै तां अप्पु जाणांये भई हऊं तेरे पर विश्वास करने आऊलेयां जो जेलखाने च पान्दा कने जगें-जगें आराधनालया च कुटावां था।
\v 20 तजे तेरे गवाह स्तिफनुसा रा खुन बगया रां था तां हऊं बी तेथी खड़ी रा था कने इसा गल्ला च सहमत था, कने तिसो मारने अऊलेयां रे कपड़ेयां री रखवाली करया रां था।’
\v 21 तिनें मेरने बोलया, ‘चली जा : कैं भई मांह तिजो अन्यजातियां लॉ दूरा-दूरा जो भेजणा’।”
\v 22 सै इसा गल्ला तकॉ तिसरी सुणदे रये तां बड्डिया आवाजा च रड़ाये, “येड़े माणुये जो खत्म करो इसरा जीऊंदा रैहणा ठीक नीं आ।’
\v 23 तजे सै रड़ांदे कने कपड़े सट्टदे कने आकाशा च धूड़ डुवांदे रये;
\v 24 तां पलटना रे सरदारे बोलया, “इसो गढ़ा चॉ लई जाओ, कने कोड़े मारी ने पता लाओ, भई हऊं जांणूं भई लोक किस वजहा ते इसरे विदरोहा च येड़े रड़ाया रां ये।”
\v 25 तजे तिने तिसो तसमेयां ने बन्या तां पौलुसे तिस सुबेदारा जो सै जे सौगी खड़ी रा था, बोलया, “क्या ये ठीक आ भई तुहें इकी रोमी माणुये जो, कने से भी बिना दोष साबत हुये, कोड़े मारो ?”
\v 26 सुबेदारे ये सुणी ने पलटना रे सरदारा लॉ जाई ने बोलया, “तु ये क्या करेया रां?ये तां रोमी माणु आ।”
\v 27 तां पलटना रे सरदारे तिस लॉ आई ने बोलया, “मिंजो दस्स क्या तु रोमी आ?” तिने बोलया, “हाँ।”
\v 28 येड़ा सुणी ने पलटना रे सरदारे बोलया, “मैं तां रोमी हुणे रा पद मते पैसे दई ने लई रा।” पौलुसे बोलया, “हऊं तां जन्मा ते ई रोमी आ।”
\v 29 तां सै जे लोक परखणे लगे थे, सै तालू ई तिसला ते हटी गये; कने पलटना रा सरदार बी येड़ा जाणी ने भई ये रोमी आ कने मैं तिसो बन्नी रा डरी गया।
\v 30 दुजे दिन तिने असली गल्ल जाणने रिया इच्छा ते भई यहूदी तिस परॉ कैं दोष लाया रां ये, तिसरे बन्धन खोली ते; कने प्रधान याजकां होर सारी महासभा जो कट्ठा हुणे रा हुक्म दित्या, कने पौलुसा जो थल्ले नई ने तिनां रे सामणे खड़ा करी तया।
\c 23
\v 1 पौलुसे महासभा खा नजरां गडाई ने देखया, “हे भाईयो, मैं अज्जा तकॉ परमेश्वरा खातर पूरे सच्चे मना ने जीवन बिताई रा।”
\v 2 तां हन्नयाह महायाजके सै जे तिसले खड़ी रे थे, तिनां जो तिसरे मुँहा पर थप्पड़ मारने रा हुक्म दित्या।
\v 3 तां पौलुसे तिसने बोलया, “हे चूना दित्तिरी कब्र, परमेश्वरा तिजो मारना तु व्यवस्था ते बाहर मिंजो मारने रा हुक्म देयां ?”
\v 4 से जे नेड़े खड़ी रे थे तिनें बोलया, “क्या तु परमेश्वरा रे महायाजका जो बुरा-भला बोलां आ?”
\v 5 पौलुसे बोलया, “हे भाईयो, हऊं नीं जाणदा था भई ये महायाजक आ; कैं भई लिखिरा : ‘अपणे लोकां रे प्रधाना जो बुरा नी बोल’।”
\v 6 तां पौलुसे येड़ा जाणी ने भई इक दल सदूकियां रा कने दूज्जा फरीसियां रा, सभा च हाक पाई ने बोलया, “हे भाईयो, हऊं फरीसी कने फरीसियां रे वंशा रा आ, कने मेरा मकदमा मरीरेयाँ री आशा कने फेरी जमणे रे बारे च होया रां।”
\v 7 तजे तिने ये गल्ल बोली तां फरीसियाँ कने सदूकियाँ च झगड़ा हुणे लगया; होर सभा च फूट पई गई।
\v 8 कैं भई सदूकी तां येड़ा बोलायें, भई ना फेरी जीऊंदा हुणा, ना स्वर्गदूत ना आत्मा ई; पर फरीसी इनां सबी जो मन्नांये।
\v 9 तां बड़ा हल्ला मचया कुछ शास्त्री से जे फरीसियाँ रे दला रे थे, उठी ने येड़ा बोली ने लड़ने लगे, “अहें इस माणुये च कोई बुराई नीं देखदे, जे कोई आत्मा या स्वर्गदूत तिसने बोलां तां फेरी क्या?”
\v 10 तजे बोहत झगड़ा हुआ तां पलटना रे सरदारे इस डरा ते भई सै पौलुसा रे टुकड़े-टुकड़े नी करी दो, पलटना जो हुक्म दित्या भई तिसो तिनां च ते जबरदस्ती नकाली लओ, कने गढां चॉ लई जाओ।
\v 11 तिसा राती प्रभुये तिसले खड़े हुई ने बोलया, “हे पौलुस, हिम्मत रख; कैं भई तेड़ी जे तें यरूशलेमा च मेरी गवाई दित्ती, तेड़ी तिजो रोमा च बी गवाई देणी पौणी।”
\v 12 तजे दिन हुआ तां यहूदियें साजस कित्ती कने कसम खादी भई तदुंआ तकॉ जे पौलुसा जो मारी नी देयो, तदुंआ तकॉ जे खांगे या पींगे तां अहां पर फटकार पौणी।
\v 13 तिने जे अप्पु चीयें ये कसम खादी थी, से चालीयां आदमियां ते जादा थे।
\v 14 तिनें प्रधान याजकां कने पुरनियां ले जाई ने बोलया, “अहें ये ठाणी लरा भई तदुआं तकॉ जे अहां पौलुसा जो मारी नी देणा, तदुंआ तकॉ जे अहें कुछ चखगे बी तां अहां परॉ फटकार पौणी।
\v 15 इस खातर हुण महासभा समेत पलटना रे सरदारा जो समझावा भई तिसो तुहां लॉ ली आओ, येड़ा मन्नी ने भई तुहां तिसरे बारे च होर बी ढंगा ने पड़ताल करना चाह्वांये; कने आहां तिसरे पुजणे ते पैहले ई तिसो मारने खातर तयार रैहणा।”
\v 16 पौलुसा रे भाण्जे सुणया भई सै तिसो मारने जोये, तां गढा चॉ जाई ने पौलुसा जो दस्या।
\v 17 पौलुसे सुबेदारां च ते इकी जो अप्पु लॉ सद्दी ने बोलया, “इस जवाना जो पलटना रे सरदारा लॉ लई जाओ, ये तिसने कुछ बोलणा चाह्वां आ।”
\v 18 इस खातर तिने तिसो पलटना रे सरदारा लॉ नई ने बोलया, “कैदी पौलुसे मिंजो सद्दी ने विनती कित्ती भई ये जवान पलटना रे सरदारा ने कुछ बोलणा चाह्वां आ; इसो तिसलॉ लई जाओ।”
\v 19 पलटना रे सरदारे तिसरा हाथ पकड़ी ने तिसो लग नई ने पुछया, “ तु मेरने क्या बोलणा चाह्वां आ,”
\v 20 तिने बोलया, “यहूदियें साजस कित्ती री भई तेरने विनती करो भई काल्ल पौलुसा जो महासभा चॉ लयाओ, मन्नो भई सै होर बी ठीक ढंगा ने तिसरी जाँच करना चाह्वांये।
\v 21 पर तिनां री देखां सुणदा कैं भई तिनां च ते चाली आदमियें तिसो मारने खातर तयार ये, तिनें ये ठाणी लरा भई तदुंआ तकॉ जे तिनां पौलुसा जो मारी नी देणा तदुंआ तकॉ ना कुछ खाणा ना पीणा। कने हुण सै तैयार ये कने तेरे वचना जो नह्यालया रां ये।”
\v 22 तां पलटना रे सरदारे जवानां जो ये हुक्म दई ने भेजी तया, “किसी ने देखां बोलदा भई तैं मिंजो ये गल्लां दस्सी रियां।”
\v 23 तां तिने दो सुबेदारां जो सद्दी ने बोलया, “दो सौ सेनिक, सत्तहर सवार, कने दो सौ भाले अऊले, राति रे पैहले पैहरा ते बाद कैसरिया जो जाणे खातर तैयार करी रखयों।
\v 24 कने पौलुसा रिया सवारिया खातर घोड़े तयार रखयों, भई तिसो फेलिक्स हाक्मा लॉ सई सलामत पुज्जुवाई लॉ।”
\v 25 तिनें येड़ी इक चिट्ठी बी लिखी :
\v 26 “महामहिम् फेलिक्स हाक्मा जो क्लौदियुस लूसियासा रा नमस्कार।
\v 27 इस माणुये जो यहूदियें पकड़ी ने मारना चाह्या, पर तजे मैं जाणया भई सै रोमी आ तां पलटना लई ने तिसो छुड़ुवाई लया।
\v 28 हऊं जानणा चाह्वां था भई सै किस वजहा ते तिस परॉ दोष लाये रांये, इस खातर तिसो तिनां रिया महासभा चॉ लई गया।
\v 29 तां मैं जाणी लया भई सै अपणीया व्यवस्था रे बारे च तिस परॉ दोष लांवांये, पर मारी देणे खातर तिसच कोई दोष नीं मिलदा।
\v 30 तजे मिंजो पता लगया भई सै इस माणुये रिया घाता च लगीरे तां मैं ताह्लूं ई तिसो तेरेलॉ भेजी तया; कने मुद्दईयां जो भी हुक्म दई तया भई तेरे सामणे तिस परॉ इलजाम लाओ।”
\v 31 इस खातर तेड़ा जे सैनिकां जो हुक्म दित्तिरा था, तियां ई सै पौलुसा जो लई ने रातों-रात अन्तिपत्रिसा चॉ आये।
\v 32 दुज्जे रोज सै सवारां जो तिसने सौगी जाणे खातर छड्डी ने अप्पु गढां चॉ हटी गये।
\v 33 तिने कैसरिया पुज्जी ने हाक्मा जो चिट्ठी दित्ती; कने पौलुसा जो भी तिसरे सामणे खड़ा कित्या।
\v 34 तिने चिट्ठी पढ़ी ने पुछया ये किस प्रान्ता रा?”
\v 35 कने तजे पता लगया भई सै किलकिया रा आ तां तिसने बोलया, “ तजे तेरे मुद्दईयां अऊणां तां हऊं तेरा मुक्कदमा सुणगा।” कने तिने तिसो हेरोदेसा रे किले च पैहरे च रखणे रा हुक्म दित्या।
\c 24
\v 1 पँजां रोजां ते बाद हन्नयाह महायाजके कई पुरनियां कने तिरतुलुस नांवां रे किसी वकीला जो सौगी लई ने आया तिनें हाकिमा रे सामणे पौलुसा पर नालिस कित्ती।
\v 2 तजे सै सद्या गया तां तिरतुलुस तिस परॉ दोष लाई ने बोलणे लगया : “हे महामहिम फेलिक्स, तेरते आहां जो बड़ा कुशल हुआ; कने तेरे प्रबन्धा ते इसा जातिया रियां कई बुराईयां सुधरेयां रां ईयां।
\v 3 तिनॉ अहें हर जगहा कने हर ढंगा ने धन्यवादा सौगी मन्ना यें।
\v 4 पर इस खातर भई तिजो होर दुःख नी देणा चाह्ंदे, हऊं तेरने विनती करां भई मेहरबानी करी ने आहां रियां इक दो गल्ला सुणी ले।
\v 5 कैं भई अहें इस माणुये जो पद्रवी कने जगता रे सारेयां यहूदियां च बलवा करने अऊला, कने नासरियां रे कुपन्था रा मुखिया देखया।
\v 6 तिने मन्दरा जो अशुद्ध करना चाह्या, पर अहें तिसो पकड़ी लया। (अहें तिसो अपणिया व्यवस्था रे मताबक दण्ड दित्या हुँदा;
\v 8 पर पलटना रे सरदारे लूसियासे तिसो जबरदस्ती आहां रे हथा ते खोई लया,कने मुद्दईयां जो तेरे सामणे अऊणे रा हुक्म दित्या।) इनां सबी गल्लां  जो तिना रे बारे च जे अहें तिस परॉ दोष लगाये रांये, तु अप्पु ई तिसो जाँची ने जाणी लेणा।”
\v 9 यहूदियें भी तिसरा साथ दई ने बोलया, “ये गल्लां येड़ीयाँ ई हईयाँ।
\v 10 तजे हाक्मे पौलुसा जो बोलणे रा सहारा कित्या तां तिने जवाब दित्या : “हऊं ये जाणी ने भई तू बोहती सालां ते इसा जातिया रा न्याय करया रां, खुशिया ने अपणा जवाब देयां आ।
\v 11 तु अप्पु जाणी सकां भई तदुंआ ते जे हऊं यरूशलेमा च आराधना करने जो आया, मिंजो बाहरां दिनां ते जादा नीं हुये।
\v 12 तिनें मिंजो ना मन्दरा च ना आराधनालया च, ना नगरा च किसी ने बी बेहस करदे या भीड़ लांदे पाया;
\v 13 होर ना तां सै इनां गल्लां जो, तिना रा जे हुण मेरे परॉ दोष लाया रां ये, तेरे सामणे सच साबित करी सकांये।
\v 14 पर मैं तेरे सामणे ये मन्नी लया भई तिस पन्था जो जे ये कुपन्थ बोलांये, तिसा रितियां पर हऊं अपणे बाप दादेयां रे परमेश्वरा री सेवा करया रां; कने से जे गल्लां व्यवस्था कने भविष्यवक्ता री कताबां च लिखी रियां, तिनां सबीं पर विश्वास करां।
\v 15 कने परमेश्वरा ते आशा रखां तेड़ी जे ये अप्पु बी रखांये, भई धर्मी कने अधर्मी दुईं जो जी उठणे पऊणा।
\v 16 इस खातर हऊं अप्पु भी कोशिश करया रां भई परमेश्वरा खा, कने माणुंआ खॉ मेरा मन सदा निर्दोष रहो।
\v 17 बोहत साल बीतणे ते बाद अपणेयाँ लोकां जो दान पुजुआणे, कने भेंट चड़ाणे आया था।
\v 18 तिनें मिंजो मन्दरा च, पवित्र दशा च, बिना भीड़ा ते, कने बिना दंगा करदे हुये भेंट चढांदे पाया - हाँ, आसिया रे कई यहूदी थे - तिनॉ जरूरी था
\v 19 भई जे मेरे वरोधा च तिना ले कोई गल्ल हो तां येथी तेरे सामणे आई ने मेरे पर लगांदे।
\v 20 या ये अप्पु ई दस्सो भई तजे हऊं महासभा रे सामणे खड़ी रा था, तां इनें मेरे च कुण जेया अपराध पाया?
\v 21 इसा इकी गल्ला जो छड्डी ने सै जे मैं इनां रे बिच खड़े हुई ने बोली थी : ‘मरिरेयां च ते जी उठणे रे बारे च आज्ज मेरा तुहां रे सामणे मुक्दमा होया रां’।”
\v 22 फेलिक्से से जे इस पन्था रियां गल्लां ठीक-ठीक जांणां था, तिना जो येड़ा बोली ने टाली तया, “तजे पलटना रे सरदारा लुसियासा अऊणा, तां तुहां रियां गल्लां रा फैसला करगा।”
\v 23 कने सुबेदारा जो हुक्म दित्या भई पौलुसा जो कुछ छूट रखी ने रखवाली करा, कने तिसरे मित्रां च ते किसी जो बी तिसरी सेवा करने ते देहां रोकदे।
\v 24 कुछ दिनां ते बाद फेलिक्स अपणी पत्निया द्रुस्सिला जो, से जे यहूदिनी थी, सौगी लई ने आया कने पौलुसा जो सद्दी ने तिस विश्वासा रे बारे च सै जे मसीह यीशुये पर आ, तिसते सुणया।
\v 25 तजे सै धर्म, कने संयम, कने अऊणे अऊले न्याय रे बारे च से जे चर्चा करया रां था, तां फेलिक्से डरा रे मारे जवाब दित्या, “हुण तू जा; मौका देखी ने हऊं तिजो फेरी सदगा।”
\v 26 तिसो पौलुसा ते कुछ पैसे मिलणे री भी आश थी, इस खातर सै होर बी तिसो सद्दी-सद्दी ने तिसने गल्लां करां था।
\v 27 पर तजे दो साल बित्ती गये तां पुसकियुस फैस्तुस, फैलिक्सा रिया जगहा पर आया; कने फेलिक्से यहूदियां जो खुश करने खातर पौलुसा जो कैदी ई रणी तया।
\c 25
\v 1 फेस्तुस तिस प्रान्ता च पुजणे ते तीनां दिनां बाद कैसरिया ते यरूशलेमा जो गया।
\v 2 तां प्रधान याजके कने यहूदियां रे प्रमुख लोकें तिसरे सामणे पौलुसा री नालिश कित्ती;
\v 3 कने तिसने विनती करी ने तिसरे बरोधा च ये वर मंगया भई सै तिसो यरूशलेमा चॉ सद्दो, कैं भई सै तिसो रस्ते च ई मारने खातर घाता च लगी रे थे।
\v 4 फेस्तुसे जवाब दित्या, “पौलुस कैसरिया च पैहरे चा, कने मांह अप्पुं ई छोड़े ई तेथी जो जाणा।”
\v 5 फेरी बोलया, “तुहां च ते तिसो जे अधिकार आ सै सौगी चलो, कने जे इने माणुये कुछ गलत काम्म कित्तीरा तां तिस परॉ दोष लगावा।”
\v 6 तिनां रे बिच कोई आठ-दास्स रोज रई ने सै कैसरिया जो चली गया; कने दुज्जे रोज न्याय आसना पर बैठी ने पौलुसा जो लयाऊणे रा हुक्म दित्या।
\v 7 तजे सै आया तां सै जे यहूदी यरूशलेमा ते आई रे थे, तिनें नेड़े खड़े हुई ने मत्ते सारे इलजाम लगाये, तिनां रा जे सै सबूत नी दई सकदे थे।
\v 8 पर पौलुसे जवाब दित्या, “मैं नां तां यहूदियां री व्यवस्था कने ना मन्दरा रे कने ना ई कैसरा रे बरोधा च कोई अपराध कित्तिरा।”
\v 9 तां फैस्तुसे यहूदियां जो खुश करने रिया इच्छा ते पौलुसा जो बोलया, “क्या तु चाह्वां भई यरूशलेमा जो जाओ; कने तेथी मेरे सामणे तेरा ये मक्कदमा लड़ेया जाओ?”
\v 10 पौलुसे बोलया, “हऊं कैसरा रे न्याय आसना रे सामणे खड़िरा; मेरे मक्कदमे रा येथी ई फैसला हुणा चाहिंदा। तेड़ा जे तू खरे ढंगा ने जाणां आ, यहूदियां रा मैं कुछ अपराध नी कित्तिरा।
\v 11 जे हऊं अपराधी आ कने मारी जाणे जोगा कोई काम्म कित्तीरा, तां मरने ते नी मुकरदा; पर तिना गल्लां रा जे मेरे पर दोष लांवांये, जे तिनां च ते कोई भी गल्ल सच्च नी ठहरो, तां कोई भी मिंजो इनां रे हाथा नीं दई सकदा। हऊं कैसरा री दोहाई दवां आ।”
\v 12 तां फेस्तुसे मन्त्रियाँ रियां सभा सौगी गल्लां करी ने जवाब दित्या, “तैं कैसरा री दुहाई दित्तिरी, तु कैसरा लॉ ई जाणा।”
\v 13 कुछ दिन बीतणे पर अग्रिप्पा राजा कने बिरनीके कैसरिया चॉ आई ने फैस्तुसा ने मिले।
\v 14 तिनां रे बोहत दिन तेथी रैहणे ते बाद फैस्तुसे पौलुसा रे बारे च राजे जो दस्या : “इक माणु आ, तिसो जे फैलिक्स कैदी रखी गरा।
\v 15 तजे हऊं यरूशलेमा च था, तां प्रधान याजके कने यहूदियां रे पुरनिये तिसरी नालिश कित्ती कने चाह्या भई तिसो दण्डा रा हुक्म दित्या जाओ।
\v 16 पर मैं तिनां जो जवाब दित्या भई रोमियां री ये रिती नीं भई किसी माणुये देणे खातर दई दईये, तदुंआ तकॉ जे मुदालेह जो अपणे मुद्दईयां रे सामणे खड़ा हुई ने दोषा रा जवाब देणे रा मौका नी मिलो।
\v 17 इस खातर तजे सै येथी कट्ठे हुये, तां मैं कुछ देर नीं कित्ती, पर दुज्जे ई दिन न्याय आसना पर बैठी ने तिस माणुये जो लयाऊणे रा हुक्म दित्या।
\v 18 तजे तिसरे मुद्दई खड़े हुये, तां तिने येड़ी गलत गल्लां रा दोष नी लगाया, तेड़ा जे, हऊं समझां था।
\v 19 पर सै अपणे मता रे कने यीशु नांवां रे किसी माणुये रे बारे च, सै जे मरी गरा था कने पौलुस तिसो जीऊंदा दस्सां था, बेहस करां थे।
\v 20 हऊं उलझना च था भई इनां गल्लां रा पता कियां लाऊं? इस खातर मैं तिसते पुछया, ‘क्या तु यरूशलेमा जाणां तेथी इनां गल्लां रा फैसला हो?’
\v 21 पर तजे पौलुसे दुहाई दित्ती भई तिसरे मुक्कदमे रा फैसला महाराजाधिराजा ले हो, तां मैं हुक्म दित्या भई तदुंआ तकॉ जे तिसो कैसरा लॉ नी भेजूं, इसो हिरासता च रखया जाओ।”
\v 22 तां अग्रिप्पे फेस्तुसा ने बोलया, “हऊं भी तिस माणुये री सुणना चाह्वां।” तिने बोलया, “तू कल सुणी लेयां।”
\v 23 इस खातर दुज्जे रोज अजे अग्रिप्पा कने बिरनीके बड़िया धूमा-धामा ने आये कने पलटना रे सरदारां कने नगरा रे प्रमुख लोकां सौगी दरबारा च पुज्जे। तां फेस्तुसे हुक्म दित्या भई सै पौलुसा जो ली आओ।
\v 24 फेस्तुसे बोलया, “हे राजा अग्रिप्पा, कने हे सब माणुओ सै जे येथी आहां सौगी ये, तुहें इस माणुये जो देखया रांये, तिसरे बारे च सबीं यहूदियें यरूशलेमा च कने येथी बी रड़ाई-रड़ाई ने मेरने विनती कित्ती भई इसरा जीऊंदा रैहणा ठीक नींआ।
\v 25 पर मैं जाणी लया भई इने येड़ा कुछ नीं कित्तीरा भई मारी तया जाओ; कने तजे तिने अप्पु ई महाराजाधिराजा री दोहाई दित्ती, तां मैं इसो भेजणे रा फैसला कित्या।
\v 26 मैं इसरे बारे च कोई पक्की गल्ल नी पाई भई अपणे स्वामिये लॉ लिखुं। इस खातर मैं इसो तुहां रे सामणे कने खास करी ने हे राजा अग्रिप्पा, तेरे सामणे लयाई रा भई जांचणे ते बाद मिंजो कुछ लिखणे जो मिलो।
\v 27 कैं भई कैदिये जो भेजणा कने सै जे दोष तिस परॉ लगे, तिना नी दसणा मिंजो बेकार जांणां आ।"
\c 26
\v 1 अग्रिप्पे पौलुसा ने बोलया, “तिजो अपणे बारे च बोलणे रा हुक्म आ।” तां पौलुसे हथा रा सहारा करी ने जवाब देणे लगया,
\v 2 “हे राजा अग्रिप्पा तितनीयां गल्लां रा जे यहूदी मेरे परॉ दोष लांवांये, आज्ज तेरे सामणे तिनां रा जवाब देणे ते हऊं अप्पु जो धन्य समझां,
\v 3 खाश करी ने इस खातर भई तु यहूदियां रे सबीं व्यवहारां कने विवादां जो जाणां आ। इस खातर हऊं विनती करां, धीरजा ने मेरी सुण।
\v 4 “मेरा चाल-चलन शुरू ते ई अपणी जातिया रे बीच कने यरूशलेमा च तेड़ा जे था, तिसो सब यहूदी जाणांये।
\v 5 जे सै गवाई देणा चाह्ओ, तां शूरू ते मिंजो पछयाणांये भई हऊं फरीसी हुई ने अपणे धर्मा रे सबते खरे पन्था रे मताबक चलया।
\v 6 कने हुण इसा प्रतिग्या रिया आशा रिया वजहा ते सै जे परमेश्वरे आहां रे बापदादेयां ने कित्ती थी, मेरे पर मक्कदमा चलया रां।
\v 7 तिसा प्रतिग्या रे पुरे हुणे री आशा लाईने, आहां रे बारह गोत्र अपणे सारे मना ते रात दिन परमेश्वरा री सेवा करदे आया रां ये। हे राजा, इसा ई आशा रे बारे च यहूदी मेरे परॉ दोष लांवांये।
\v 8 तजे परमेश्वर मरीरेयां च ते जीऊंदा करां, तां तुहां ले ये गल्लां विश्वासा जोगी कैं नीं समझी जान्दियां?
\v 9 मैं बी समझेया था भई यीशु नासरी रे नांवां रे बरोधा च मिंजो बोहत कुछ करना चाहिंदा।
\v 10 कने मैं यरूशलेमा च येड़ा ई कित्या; कने प्रधान याजकां ते अधिकार लई ने मते सारेयां पवित्र लोकां जो जेलखाने च पाया, कने सै तजे तिनां जो मारने खातर हूआं थे तां हऊं भी तिनां रे बरोधा च अपणी सहमति देवां था।
\v 11 हर आराधनालय च हऊं तिनां जो ताड़ना लाई-लाई ने यीशुये री निन्दा करवावां था, येथी तकॉ भई गुस्से रे मारे येड़ा पागल हुई गरा था भई बाहर ले नगरां च बी जाई-जाई ने तिनां जो सतावां था।
\v 12 “इसा ई धुना च तजे मैं प्रधान याजकां ते अधिकार कने हुक्म पत्र लई ने दमिश्का जो जाया रां था;
\v 13 तां हे राजा, रस्ते च दपेहरा रे वक्ता मैं आकाशा ते सुरजा रे तेज़ा ते बी बद्ही ने इक ज्योति, अपणे कने अपणे सौगी चलणे अऊलेयां रे चऊँ पासेयाँ चमकदी देखी।
\v 14 तजे अहें सारे धरतिया पर पई गये, तां मैं इब्रानी भाषा च, मिंजो येड़ा बोलदे इक आवाज़ सुणी, ‘हे शाऊल, हे शाऊल, तू मिंजो कैं सतावां? पैने हिस्से पर लात मारने पर तेरे खातर कठन आ।’
\v 15 तजे अहें सारे धरतिया पर पई गये, तां मैं इब्रानी भाषा च, मिंजो येड़ा बोलदे इक आवाज़ सुणी, ‘हे शाऊल, हे शाऊल, तू मिंजो कैं सतावां? पैने हिस्से पर लात मारने पर तेरे खातर कठन आ।’
\v 16 पर तू उठ अपणे पैरां पर खड़ा हो कैं भई मैं तिजो इस खातर दर्शन दित्या भई तिजो तिनां गल्लां रा भी सेवक कने गवाह बणाऊं, सै जे तैं देखी रियां, कने तिनां रा भी तिनां खातर जे हऊं तिजो दर्शन देवां आ।
\v 17 कने मांह तिजो तेरे लोकां ते कने अन्जातियां ते बचांदे रैहणा, तिनां लॉ जे हुण तिजो इस खातर भेजां आ
\v 18 भई तु तिनां रियां आक्खीं खोलो भई सै नेहरे ते लोई खॉ, कने शैताना रे अधिकारा ते परमेश्वरा खॉ फिरो; भई पापां री माफी कने तिनां लोकां सौगी से जे मेरे पर विश्वास करने ते पवित्र हुई गरे, मीरास पाओ।’
\v 19 “इस खातर हे राजा अग्रिप्पा, मैं तिस स्वर्गीय दर्शना री गल्ल नी टाली,
\v 20 पर पैहले दमिश्का रे, फेरी यरूशलेमा रे कने तां यहूदिया रे सारे देशां रे रैहणे आऊलेयां जो, कने अन्यजातियां जो समझांदा रेह्या, भई मन फिरावा कने परमेश्वरा खा फिरी ने मन फिरावा जोगा काम्म करा।
\v 21 इनां गल्लां रिया वजहा ते यहूदी मिंजो मन्दरा च पकड़ी ने मारी, देणे रा जतन करां थे।
\v 22 पर परमेश्वरा री मद्दा ते हऊं अज्जा तकॉ बची रा कने छोटे बड्डे सबी रे सामणे गवाई देवां आ, तिनां गल्लां जो छड्डी ने कुछ नी बोलदा सै जे भविष्यवक्तावां कने मूसे भी बोलया भई हुणे अऊलियाँ ई याँ,
\v 23 भई मसीह जो दुःख उठाणे पऊणा, कने तिस ई सबी ते पैहले मरीरेयां च ते जीऊंदा हुई ने, आहां लोकां च कने अन्यजातियां च ज्योतिया रा प्रचार करना।”
\v 24 तजे सै इसा रीतिया ते जवाब देया रां था, तां फेस्तुसे उच्चिया आवाज़ा च बोलया, “हे पौलुस, तू पागल आ। बोहती विद्या ते तू पागल करी तरा।”
\v 25 पर पौलुसे बोलया, “हे महामहीम फेस्तुसे हऊं पागल नींआ, पर सच्चाई कने बुद्धिया रियां गल्लां बोलां आ।
\v 26 राजा भी हऊं तिसरे सामणे जे हऊं निडर हुई ने बोलया रां, ये गल्लां जाणां आ; कने मिंजो विश्‍वास आ भई इनां गल्लां च ते कोई भी इसते छीपी री नीं, कैं भई ये घटना किसी कुणे च नीं हुई री।
\v 27 हे राजा अग्रिप्पा क्या तु भविष्यवक्तावां रा विश्वास करां? हाँ, हऊं जाणां भई तू विश्वास करां।"
\v 28 तां अग्रिप्पे पौलुसा ने बोलया, “तू थोड़े ई समझाणे ते मिंजो मसीह बनाणा चाह्वां आ?”
\v 29 पौलुसे बोलया, “परमेश्वरा ने मेरी प्राथना ई भई क्या थोड़े च क्या मते च, सिर्फ तू ई नीं पर तितने लोक जे आज्ज मेरी सुणया रांये इनां बन्धनां जो छड्डी ने सै मेरे साई हुई जाओ।”
\v 30 तां राजा कने हाकम कने बिरीनीके कने तिसने सौगी बैठणे अऊले;
\v 31 थोड़े परे जाई ने अप्पु चीयें बोलणे लगे, “ये माणु येड़ा कुछ नी करदा, से जे मरने रे दण्डा या जेला पाणे जोगा हो।”
\v 32 अग्रिप्पे फेस्तुसा ने बोलया, “जे ये माणु कैसरा री दुहाई नीं देंदा, तां छुट्टी सकां था।”
\c 27
\v 1 तजे पक्का हुई गया भई आहां जहाजा ते इटलीया जाणां, तां तिने पौलुस कने कुछ होरीं कैदियां जो भी यूलियुस नांवां रे औगुस्तुसा रिया पलटना रे इकी सुबेदारा रे हाथा दई तया।
\v 2 अद्रमुतियुस रे इकी जहाजा पर से जे आसिया रे कनारे रियां जगहां जो जाणे पर था, कोहई ने तिसो खोली लया, कने अरिस्तर्खुस नांवां रा थिस्सलुनिके रा इक मकिदुनी आहां ने सौगी था।
\v 3 दुज्जे रोज अहें सैदा च जहाजा रा लंगर सटया, कने यूलियुसञ पौलुसा पर दया करी ने तिसो दोस्तां लॉ जाणे दित्या भई सै तिसरा सतकार करी सको।
\v 4 तेथी ते जहाजा जो खोली ने बरोधा री हवा हुणे रिया वजहा ते अहें साइप्रसा रे आड़े-आड़े हुई ने चले;
\v 5 कने किलकिया कने पंफुलिया रे नेड़े रे समुद्रा च ते हुई ने लुसिया रे मूरा च उतरे।
\v 6 तेथी सुबेदारा जो सिकन्दरिया रा इक जहाज इटलिया जान्दा मिलया, कने तिने आहॉ तिस परॉ कुवाई तया।
\v 7 तजे अहें बोहतीं दिनां तकॉ मठयां-मठयां चली ने मुश्कला ते कनिदुस रे सामणे पुज्जे, तां इस खातर भई हवा आहां जो अग्गे नीं बदणे देंदी थी, अहें सलमोना रे सामणे चीयें हुई ने क्रेते री आड़ लई ने चले;
\v 8 कने तिसरे कनारे-कनारे मुश्कला ते चली ने ‘शुभलंगरबारी’ नांवां रिया जगहा पुज्जे, तेथी ते लसया नेड़े था।
\v 9 तजे बोहत दिन बित्ती गये कने जल यात्रा च जोखम इस खातर हुआं था भई वरता रे दिहाड़े हुण बोहत बित्ती चुकी रे थे। इस खातर पौलुसे तिनां येड़ा बोली ने समझाया,
\v 10 “हे सज्जनो, मिंजो येड़ा जाणां भई इसा यात्रा च विपत्ति कने मता नुक्सान, ना सिर्फ समाना रा कने जहाजा रा पर आहां रे प्राणा रा भी हुणे आऊला आ,”
\v 11 पर सुबेदारे पौलुसा रिया गल्लां ते कप्तान कने जहाजा रे मालका रियां गल्लां जो बद्ही ने मन्नया।
\v 12 सै बन्दरगाह जाड़ा कटणे खातर खरा नीं था, इस खातर मत्तेयां रा बचार हुआ भई येथी ते जहाजा जो खोली ने जे किसी रितिया हुई सको तां फिनिक्सा पुज्जी ने जाड़ा कट्टिये। ये तां क्रेते रा इक बन्दरगाह हया से जे दखण-पश्चम कने उत्तर-पश्चमा खॉ खुलां आ।
\v 13 तजे थोड़ी-थोड़ी दखणा री हवा बगणे लगी, तां ये समझी ने भई आहां रा मतलब पूरा हुई गया, लंगर चकया कने कनारा दबी ने क्रेते रे बखा ते जाणे लगे।
\v 14 पर थोड़िया देरा च जमीना खा ते इक बड्डी नेहरी आई, तिसो जे ‘युरकुलीन’ बोलांये।
\v 15 तजे आंधी जहाजा परॉ लगी तां सै तिसरे सामणे टिक्की नीं सकया, इस खातर अहें बगणे दित्या कने इयां ई बगदे-बगदे चली गये।
\v 16 तां कौदा नांवां रे इकी छोटे जे टापुये रिया आड़ा च बगदे-बगदे अहें मुश्कला ते डोंगिया जो वशा च करी सके।
\v 17 फेरी मल्लाहे तिसा जो चक्की ने मतेयां कोशिशां ते जहाजा जो थल्ले ते बन्या, कने सुरतिसा रे चोर बालुये परॉ टिकी जाणे रे डरा ते पाल कने समान तुआरी ने बैहदें ई चली गये।
\v 18 तजे अहें नेहरिया ते मते हिचकोले कने धक्के खादे, तां दुज्जे दिन सै जहाजा रा समान सटणे लगे;
\v 19 कने तिजे दिन तिनें अपणे हथा ते जहाजा रा साज समान भी सट्टी तया।
\v 20 तजे बोहती दिनां तकॉ ना सुरज, ना तारे दुस्से कने बड़ी नेहरी चलदी रई, तां आखरा च आहां रे बचणे री आशा जान्दी रई।
\v 21 तजे सै बोहती दिनां तकॉ भूखे रई चुके तां पौलुसे तिनां रे बीच खड़े हुई ने बोलया, “हे लोको, चईंदा था भई तुहें मेरी गल्ल मन्नी ने क्रेते च ते ना जहाजा जो खोलदे कने ना संकट आऊंदा कने ना ये नुक्सान हुन्दा।
\v 22 पर हुण तुहां जो समझावां भई हिम्मत रखा, कैं भई तुहां च ते भी किसी रे प्राणा रा नुक्सान नीं हुणा, पर सिर्फ जहाजा रा हुणा।
\v 23 कैं भई परमेश्वर तिसरा जे हऊं आ, कने तिसरी सेवा करां, तिसरे स्वर्गदूते आज राती मेरे लॉ आई ने बोलया,
\v 24 “हे पौलुस, मत डर! तिजो कैसरा रे सामणे खड़ा हुणा जरूरी आ, देख, परमेश्वर सबीं जो से जे तेरे सौगी सफर करया रां ये, तिजो दई तरा।’
\v 25 इस खातर, हे सज्जनो, हिम्मत रखा; कैं भई हऊं परमेश्वरा रा विश्वास करां, भई तेड़ा जे तिने मेरने बोलीरा तेड़ा ई हुणा।
\v 26 पर आहां जो किसी टापुये पर जाई ने टिकणे पऊणा।”
\v 27 तजे चौहदवीं रात आई, कने अहें अद्रिया समुद्रा च भटकदे फिरया रां थे, अधिया राती रे नेड़े तां मल्लाहें ये अनुमान ने जाणेया भई अहें किसी देशा रे नेड़े पुजया रां ये।
\v 28 थाह लेणे पर तिने बीह पुरसा गेहरा पाया, कने थोड़ा अग्गे बदही ने फेरी थाह लई तां पनद्रहा पुरसा पाया।
\v 29 तजे पत्थरां अऊलियां जगां ते बचणे रे डरा ते तिनें जहाजा री पछाड़िया खॉ चार लंगर सट्टे, कने सबेर हुणे री नयालप करदे रये।
\v 30 पर तजे मल्लाह जहाजा परा ते नठणे चाह्वां थे, तां गलहिया ते लंगर सटणे रे बहाने डोंगी समुद्रा च तुआरी ती;
\v 31 तां पौलुसे सुबेदार कने सैनिकां ने बोलया, “जे ये जहाजा पर नीं रहे तां तुहें भी नीं बची सकदे।”
\v 32 तां सैनिकें रस्सी कट्टी ने डोंगी सट्टी ती।
\v 33 तजे सवेर हुई तां, पौलुसे ये बोली ने, सबीं जो रोटी खाणे खातर समझाया, “आज्ज चौदहा रोज हुये भई तुहें आश नयाहलदे-नयाहलदे भूखे रये कने कुछ रोटी नीं खादी।
\v 34 इस खातर तुहॉ समझांवां भई रोटी खाई लवा, तिसते जे तुहां रा बचाव हुई सको; कैं भई तुहां च ते किसी रे सिरा रा इक बाल भी नीं पऊणां।”
\v 35 येड़ा बोली ने तिने रोटी लई ने सबी रे सामणे परमेश्वरा रा धन्वाद कित्या कने तोड़ी ने खाणे लगया।
\v 36 तां सै सब हिम्मत बन्नी ने रोटी खाणे लगे।
\v 37 अहें सब मिली ने जहाजा पर दो सौ छियतर आदमी थे।
\v 38 तजे सै रोटी खाई ने रज्जी गये, तां कणकां जो समुद्रा च सट्टी ने जहाजा जो हल्का करने लगे।
\v 39 तजे दिन निकलया तां तिनें तिस देशा जो नीं पछयाणेया, पर इक खाड़ी देखी तिसरा कनारा चौरस था, कने बचार कित्या भई जे हुई सको तां इस पर जहाजा जो टकाईये।
\v 40 तजे तिनें लंगरा जो खोली ने समुद्रा च छड्डी तया कने तिस वक्त पतवारां रे बन्धन खोली ते, कने हवा रे सामणे रा अगला पाल चढ़ाई ने कनारे खॉ चले।
\v 41 पर दुईं समुद्रां रे संगमा रिया जगहा जो पकड़ी ने तिने जहाजा जो टकाया, कने गलही तां धक्का खाई ने पई गई कने टली नी सकी; पर पछाड़ी लैहरां रे बल्ला ते टुटणे लगी।
\v 42 तां सैनिकां रा ये बचार हुआ भई कैदियां जो मारी दो, येड़ा नी हो भई कोई तैरी ने नठी जाओ।
\v 43 पर सुबेदारे पौलुसा जो बचाणे रिया इच्छा ते तिना इस बचारा ते रोकया कने ये बोलया, भई सै जे तैरी सकांये, पैहले छाल मारी ने कनारे पे निकली जाओ;
\v 44 कने बाकी कोई पटड़ेया परॉ कने कोई जहाजा री होरीं चिज़ां रे सहारे निकाली जाओ। इसा रितिया ते सब जमींना परॉ बची ने निकलो।
\c 28
\v 1 तजे अहें बची गये, तां पता लगया भई ये माल्टा दीप आ।
\v 2 येथी रे नवासियें आहां परॉ नोखी दया कित्ती; कैं भई बरखा बरसणे ते ठण्ड थी, इस खातर तिने आग्ग बाली ने आहां सबीं जो सकाया।
\v 3 तजे पौलुसे लकड़ियां रा आंगड़ु कट्ठा करी ने अग्गी पर रखया, तां इक सप्प सेका ते निकलया कने तिसरे हाथा च लपेठि गया।
\v 4 तजे तिनें नवासियें सप्पा जो तिसरे हथा ने लटकोई रा देखया, तां अप्पु चीयें बोलया, “सच मुच ये माणु हत्यारा आ भई समुद्रा ते तां बची गया, तां बी न्याये ते जीऊंदा रैहणे नीं दित्या।”
\v 5 तां तिने सप्पा जो अग्गी च झड़की तया, कने तिसो कुछ नुकसान नीं पुज्जया।
\v 6 पर सै न्यालदे रहे भई तिस सुजणा या इक दम पई ने मरी जाणा, पर तजे सै मतिया देरा तकॉ देखदे रहे कने देखया भई तिसरा कुछ नुक्सान नीं बिगड़ेया, तां अपणा बचार बदली ने बोलया, “ये तां कोई देवता आ।”
\v 7 तिसा जगहा रे नेड़े तेड़े तिस टापुये रे प्रधान पुबलियुस री जमींन थी। तिने अहां अपणे घरा नई ने तिनां दिनां तकॉ दोस्तां साई आओ-बैठ कित्ती।
\v 8 पुबालियुसा रा पिता बुखारा कने खुन बगणे रा रोगी था। इस खातर पौलुसे तिस लॉ घरा च जाई ने प्राथना कित्ती कने तिस परॉ हाथ रखी ने तिसो ठीक करी तया।
\v 9 तजे येड़ा हुआ तां तिस टापुये रे बाकी बमार आये कने चंगे हुई ने गये।
\v 10 तिनें आहां रा बोहत आदर कित्या, कने तजे अहें चलणे लगे तां जो कुछ आहां खातर जरूरी था, जहाजा पर रखी तया।
\v 11 तीन्नां महीनेयां बाद अहें सिकन्दरिया रे इकी जहाजा पर बैठी ने चले सै जे तिस टापुये पर सारियां ठन्ठी रई रा था, कने तिसरा नशाण दियुसकुरी था।
\v 12 सुरकुसा च लंगर सट्टी ने अहें तीन्नां दिनां तकॉ टिकी रे थे।
\v 13 तेथी ते अहें घूम्मी ने रेगियुमा च आये; कने इकी दिना ते बाद दखणा री हवा चली, तां अहें दुज्जे रोज पुतियुली चॉ आये।
\v 14 तेथी आहां जो भाई मिले, कने तिनां रे कैहणे ते अहें तिनां ले सत्तां रोजां तकॉ रहे; कने इयां-इयां अहें रोमा जो चले।
\v 15 तेथी ते भाई आहां रा समाचार सुणी ने अपियुस रे चौका कने तीन्न सराये तकॉ अहां ने भेंट करने जो आये, तिनां देखी ने पौलुसे परमेश्वरा रा धन्यवाद कित्या कने हिम्मत बन्नी।
\v 16 तजे अहें रोमा च पुज्जे तां पौलुसा जो इकी सैनिका सौगी सै जे तिसरी रखवाली करां था, कल्ले रैहणे रा हुक्म मिली गया।
\v 17 तिनां दिनां ते बाद तिने यहूदियां रे प्रमुख लोकां जो सद्या, कने तजे सै कट्ठे हुये तां तिनां ने बोलया, “हे भाईयो मैं अपणे लोकां रे या बापदादेयां रे व्य्वहारा रे बरोधा च कुछ भी नी कित्या तां बी कैदी बणी ने यरूशलेमा ते रोमियां रे हत्था दित्या गया।
\v 18 तिनें मिंजो परखी ने छड्डी देणा चाह्या कैं भई मेरे च मरने रे दण्डा जोगा कोई दोष नी था।
\v 19 पर तजे यहुदी इसरे बरोधा च बोलणे लगे, तां मिंजो कैसरा री दुहाई देणी पई : इस खातर नी भई मांह अपणे लोकां पर कोई दोष लाणा था।
\v 20 इस खातर मैं तुहां जो सदया भई तुहां ने मिलूं कने गल-बात करूं; कैं भई इस्राएला री आशा खातर हऊं इस जंजीरा च जकड़ी रा।”
\v 21 तिनें तिसने बोलया, “ना अहें तेरे बारे च यहूदियां ते चिट्ठी पाईयां। कने ना भाईयां च ते किसी आई ने तेरे बारे च कुछ दसया या बुरा बोलया।
\v 22 पर तेरा विचार क्या? तिसो ई अहें तेरते सुणना चाह्वां ये, कैं भई अहें जाणांयें भई हर जगहा इस मता रे बरोधा च लोक गल्लां करां ये।”
\v 23 तां तिने तिस खातर इक दिन ठहराया, कने मते लोक तिसले कट्ठे हुये, कने सै परमेशवरा रे राज्य री गवाई देंदा हुआ। कने मुसा री व्यवस्था कने भविष्यवक्तावां री कताबां च ते यीशुये रे बारे च समझाई-समझाई ने सवेरे ते संजा तकॉ दसदा रेहया।
\v 24 तां कुछ लोकें तिनां गल्लां जो मनी लया, कने कईयें लोकें विश्वास नीं कित्या।
\v 25 तजे सै अप्पु चीयें इक मत नीं हुये, तां पौलुसा रिया इसा गल्ला रे बोलणे पर चली गये : पवित्र आत्मा ने यशायाह भविष्यवक्ता ते तुहां रे बापदादेयां ने ठीक ई बोलया,
\v 26 ‘जाई ने इनां लोकां ने बोल, भई सुणदे तां रैहंगे, पर नीं समझगे, कने देखदे तां रैंहगे, पर नीं बुझगे;
\v 27 कैं भई इनां लोकां रा मन मोटा कने इनां रे कान भारी हुई गरे, कने इने अपणियां आक्खीं बन्द कित्ती रियां, येड़ा नीं हो भई सै कदी आक्खीं ते देखो कने कनां ते सुणो कने मना ते समझो कने फिरो, होर हऊं तिनां जो चंगा करूं।’
\v 28 इस खातर तुहें जाणों भई परमेश्वरा रे इस उद्धारा री कथा अन्यजातियां लॉ भेजी गई री, कने तिनां सुणनी।”
\v 30 सै पूरे दुईं सालां तकॉ कराये रे घरा च रेहया,
\v 31 कने सै जे तिस लॉ आवां थे, तिनां सबीं ने मिलदा रेहया कने बिना रोक टोक बोहत निडर हुई ने परमेशवरा रे राज्य रा प्रचार करदा कने प्रभु यीशु मसीह री गल्लां सखांदा रेहया।
