\id LUK
\c 1
\v 1 घणाए नै उन बातां का जो म्हारै बिच्चाळै बीत्ती सै , इतिहास लिखण म्ह हाथ लाया सै,
\v 2 जिसा कै उन्नै जो पहल्याए तै इन बातां नै देखण आळे अर वचन के सेवक थे, म्हारै ताही पूह्चाया|
\v 3 इस करकै, हे जनाब थियुफिलुस, मन्नै भी यो सई बेरा लाग्या कै उन सारी बातां का सारा हाल सरू तै आच्छी दाहूं परख कै, उन्नै नै तेरै खात्तर लंगपतार म्ह लिखूँ
\v 4 के तू या जाण ले के वो बात जिनका तन्नै शिक्षा/ज्ञान पाया सै वो किसी पक्की सै।
\v 5 यहूदिया कै राजा हेरोदेस कै बखत म्ह अबिय्याह कै टोळ म्ह जकरयाह नाम का एक याजक था, अर उसकी घरआळी हारुन की पीढ़ी की थी जिसका नाम एलीशिबा था।
\v 6 वे दोनूं पणमेशर कै स्याम्ही  धर्मी थे, अर प्रभु कै सारे हुक्म अर नियमां पै बैखोट चालण आळे थे।
\v 7 उनकै कोए भी ऊलाद कोनी थी, क्योंके इलीशिबा बाँझ थी, अर वे दोनूं ए बूढ़े थे।
\v 8 जिब्ब ओ आपणे टोळ की बारी पै पणमेशर कै स्याम्ही  याजक का काम करै था,
\v 9 तो याजक की रीत कै मुताबिक उसकै नाम की चिठ्ठी लिकड़ी के प्रभु कै मंदर म्ह जाकै धूप जलावै।
\v 11 उस बखत प्रभु का एक सुर्गदूत धूप की मंडही कै सोळी ओड़ खड्या दिख्या।
\v 12 जकरयाह देख कै घबरा ग्या अर घणा डर ग्या।
\v 13 पर सुर्गदूत उसतै बोल्या, “हे जकरयाह, डरै ना, क्योंके तेरी प्रार्थना सुणली सै; अर तेरी घरआळी इलीशिबा तै तेरै खात्तर एक छोरा जाम्येगी, अर तू उसका नाम यूहन्ना धरिये।
\v 14 तेरै खुशी अर ठाठ होंगे: अर घणै ए माणस उसकै जन्म कै कारण राज्जी होंगे,
\v 15 क्योंके वो प्रभु कै स्याम्ही  घणा महान् होगा; अर अंगूर का रस अर दारू कदे भी ना पीवैगा; अर अपनी माँ की कुख तैए पवित्र आत्मा तै भर ज्यागा;
\v 16 अर इस्रएलियो म्ह तै घणाए नै प्रभु पणमेशर की ओड मोड़ देगा।
\v 17 वो एलिय्याह की आत्मा अर सामर्थ्य म्ह होकै उसकै आगै आगै चालैगा के पित्तरा का मन बाळकां की ओड मोड़ देगा; अर हुक्म ना मानण आळे नै धर्मियां की समझ पै लावैगा; अर प्रभु कै खात्तर एक काबिल प्रजा तैयार करै।”
\v 18 जकरयाह नै सुर्गदूत तै पूच्छया,” यो मै किस तरियां जाणु? क्योंके मै तो बुढा सू; अर मेरी घरआळी भी बूढी होरी सै।”
\v 19 सुर्गदूत नै उसतै उत्तर दिया,” मै जिब्राईल सू, जो पणमेशर कै आगै खड्या रहू सु; अर मै तेरै तै बात करण अर सुसमाचार देण खात्तर भेझा सू ।
\v 20 देख्ये जिब्ब ताही ये बात पूरी ना हो लेंगी, तू बोल बाळा रहैगा अर बोल नीं पावैगा इस खात्तर कै तन्यै मेरी बात जो अपणे बखत पूरी होंगी  उन पै बिश्वास नीं करया।
\v 21 माणस जकरयाह की बाट देखतें रह्ये अर अचम्भा करण लाग्ये कै उसणै मंदर म्ह इतनी देर क्यों लाग्यी ।
\v 22 जिब्ब वो बाहर आया, तो उन ताही बोल नीं पाया: आखिर वो जाणग्ये कै उसणै मंदर म्ह कोई दर्शन पाया सै; अर वो उन ताही इशारे करता रह्या, अर गूँगा हो ग्या।
\v 23 जिब्ब उसकी सेवा कै दिन पुरे होए, तो ओ अपनै घरां चला ग्या।
\v 24 इन दिनां कै पाच्छै उसकी घरआली एलीशिबा गर्भवती होग्यी; अर पाँच महीने तैई अपनै आप नै या कह कै ल्हकोए राख्या,
\v 25 के माणसां म्ह मेरा अपमान दूर करण खात्तर, प्रभु नै इन दिनां म्ह दया की मेहर करकै मेरै खात्तर इसा करया सै।
\v 26 छठे महीने म्ह पणमेशर की ओड तै जिब्राईल सुरगदूत, गलील कै नासरत नगर म्ह,
\v 27 एक कुँवारी कै धोरै भेझा जिसकी सगाई यूसुफ नाम कै दाऊद कै घराने कै एक माणस तै होई थी; उस कुँवारी का नाम मरियम था।
\v 28 सुर्गदूत नै उसके धोरै भीतर आकै कह्या, ठाठ अर जय जयकार तेरी हो जिसपै ईश्वर का अनुग्रह होया सै! प्रभु तेरै गेल्या सै !
\v 29 वा उस वचन तै घबरा ग्यी,अर सोचण लाग्यी कै यो किस तरीह का अभिवादन सै?
\v 30 सुर्गदूत नै उसतै कह्या,” हे मरियम, डरै ना, क्योंके पणमेशर का अनुग्रह तेरै पै होया सै।
\v 31 देख्ये, तू गर्भवती  होगी, अर तेरै एक छोरां पैदा होगा; तू उसका नाम यीशु धरिये।
\v 32 वो महान् होगा अर परमप्रधान का बेट्टा कहवावैगा; अर प्रभु पणमेशर उसकै पिता दाऊद का सिंहासन उसनै देगा,
\v 33 अर ओ याकूब कै घराने पै सदा राज करैगा; अर उसकै राज्य का अंत ना होगा।
\v 34 मरियम नै सुर्गदूत तै कह्या, “यो किस तरियां होगा । मै तो किसे माणस नै जाणुए कोनी ।’’
\v 35 सुर्गदूत नै उस ताही उत्तर दिया,” पवित्र आत्मा तैरें पै उतरगी अर परमप्रधान की सामर्थ्य तैरें पै छाया करैगी; इस खात्तर ओ पवित्र जो पैदा होण आळा सै, पणमेशर का बेटा कहवावैगा ।
\v 36 अर देख्ये तेरी रिश्तेदार जो एलीशिबा सै उसकै भी बुढ़ापे म्ह छोरा होण आळा सै, यो उसका, जो बाँझ कहवावै थी छठा महिना सै।
\v 37 क्योंके जो वचन पणमेशर की ओड तै होवै सै वो बेअसर नीं होंदा।’’
\v 38 मरियम नै कह्या, देख्ये मै प्रभु की दासी सु, मन्नै तेरै कहए वचन कै मुताबिक होI” फेर सुर्गदूत उसके धोरै तै चल्या ग्या।
\v 39 उण दिनां म्ह मरियम उठकै ताव्ली सी पहाड़ी देश म्ह यहूदा कै नगर म्ह ग्यी,
\v 40 अर जकरयाह कै घर म्ह जाकै इलीशिबा ताही नमस्कार करया।
\v 41 ज्योएज्योए इलीशिबा नै मरियम का नमस्कार सुण्या, त्योंए बाळक उसके पेट म्ह उछल्या, अर इलीशिबा पवित्र आत्मा तै भरगी। अर उसनै ऊचे वचन म्ह बोल कै कह्या, “तू लुगाईया म्ह धन्य सै, अर तेरी कोख का फल धन्य सै!इलीशिबा नै मरियम का नमस्कार सुणया, जिब्बे बाळक उसके पेट म्ह उछल्या, अर इलीशिबा सुच्ची आत्मा तै भरगी।
\v 42 देख्ये ज्यो ए तेरै नमस्कार का बोल मेरै कानां म्ह पड्या, त्यों ए बाळक मेरै पेट म्ह खुशी तै उछल पड्या ।
\v 43 धन्य सै वो जिसनै बिश्वास करया कै जो बातें प्रभु की ओड तै उस ताही कही गयी,वे पूरी होंगी!’’
\v 44 देख्ये ज्यो ए तेरै नमस्कार का बोल मेरै कानां म्ह पड्या, त्यों ए बाळक मेरै पेट म्ह खुशी तै उछल पड्या ।
\v 45 धन्य सै वो जिसनै बिश्वास करया कै जो बातें प्रभु की ओड तै उस ताही कही गयी,वे पूरी होंगी!’’
\v 46 फेर मरियम नै कह्या, “मेरा मन प्रभु की बड़ाई करै सै
\v 47 अर मेरी आत्मा मेरै उध्दार करण आळे पणमेशर तै खुश होई,
\v 48 क्योंके उसनै अपनी दासी की लाचारी पै निगांह करी सै; इस खात्तर देखों, इब तै सारे युग युग कै माणस मैनें धन्य कहवैगे,
\v 49 क्योंके उस ताकतवर नै मेरै खात्तर बड्डे बड्डे काम करै सै । उसका नाम पवित्र सै,
\v 50 अर उसकी दया उण पै, जो उसतै डरै सै, पीढ़ी तै पीढ़ी बणी रहं सै।
\v 51 उसनै अपनै बाजुआ की ताकत दिखाई, अर जो अपने-आप नै बड्डा समझे थे, उन्नै तितर-बितर कर दिया।
\v 52 उसनै ताकतवरां ताही उनकै सिंहासनां पै तै गिरा दिया; अर लाचारां ताही ऊँचा उठा दिया।
\v 53 उसनै भूख्या ताही बढिया चीजा तै ध्पाया सै, अर साहूकारां ताही खाली हाथ लिकाड़ दिया सै।
\v 54 उसनै अपनै सेवक इस्राएल ताही सम्भाल लिया, कै अपनी उस दया नै याद करै,
\v 55 जो अब्राहम अर उसकी पीढ़ी पै सदा बणी रह्गी, जिसां उसनै म्हारै बाप दादयां तै कह्या था ।
\v 56 मरियम करीब तीन महीने उसकै गैल्या रहकै उलटी अपनें घरां चली ग्यी।
\v 57 फेर इलीशिबा कै दिन पुरे होए अर उसनै बेटा जाम्या ।
\v 58 उसकै पड़ोसी अर रिश्तेदारा नै या सुणकै के प्रभु नै उसपै बड़ी दया करी सै, उसकै गैल्या खुशी मनाई,
\v 59 अर इसा होया कै आठवे दिन वे बाळक का खतना करण ताही आये अर उसका नाम उसकै पिताके नाम पै जकरयाह धरण लाग्ये।
\v 60 इस पर उसकी माँ नै उत्तर दिया, “नीं; इसका नाम यूहन्ना धरया जावै ।
\v 61 “उन्नै उस ताही कह्या, “तेरै रिश्तेदारा म्ह किसे का यो नाम नीं सै!”
\v 62 फेर उसकै पिता तै इशारा करकै पुच्छ्या कै तू उसका नाम कै धरना चाहवै सै?
\v 63 उसनै लिखण की पट्टी पै लिख दिया, उसका नाम यूहन्ना सै,” अर सारा नै अचम्भा होया ।
\v 64 फेर उसका मुँह अर जिभ तुरंत खुलगी; अर वो बोलण अर पणमेशर का धन्यवाद करन लाग्या ।
\v 65 उसके लोवै धोवै कै सब रहण आळे डरगे; अर उन सारी बातां की चर्चा यहूदिया कै सारे पहाड़ी देश म्ह फैलगी ,
\v 66 अर सब सुनण आळा नै अपनै-अपनै मन म्ह विचार करकै कह्या, ‘‘यो बाळक किसा होगा ?’’क्योंके प्रभु का हाथ उसकै गैल्या  था।
\v 67 उसका पिता जकरयाह पवित्रआत्मा तै भर ग्या, अर भविश्यवाणी करण लाग्या :
\v 68 ‘‘प्रभु इस्राएल का पणमेशर धन्य सै, क्योंके उसनै अपनै माणसा पै निंगाह करी अर उनका छुटकारा किया,
\v 69 अर अपनै दास दाऊद कै घराने म्ह म्हारै खात्तर एक उध्दार का एक सींग लिकाडा,
\v 70 (जिसा उसनै अपनै पवित्र भविष्यावक्ता कै जरिये जो जगत कै शुरु तै होंदे आये सै, कह्या था,)
\v 71 बल्के म्हारै दुश्मना तै अर म्हारै सब बैरिया कै हाथां तै म्हारा उध्दार करया,
\v 72 कै म्हारै बाप दादयां पै दया कर कै अपनी पवित्र वाचा नै याद करै,
\v 73 अर वो कसम जो उसनै म्हारै पिता अब्राहम तै खाई थी,
\v 74 कै वो हमनै यो देगा कै हम अपनै दुश्मना कै हाथ तै छुठ कै,
\v 75 उसकै आग्ये पवित्रता अर धार्मिकता तै जिन्दगी भर बिना डरें उसकी सेवा करते रह्वा।
\v 76 अर तू हे बाळक, परमप्रधान का भविष्यावक्ता कहवावै, क्योंके तू प्रभु का रास्ता तैयार करण कै खात्तर आग्ये आग्ये चाल्यैगा,
\v 77 कै उसकै माणसा कै उध्दार का ज्ञान दे, जो उसकै पापां की माफ़ी तै मिलै सै ।
\v 78 यो म्हारै पणमेशर की उस्से बड़ी दया तै होगा; जिसकै कारण ऊपर तै म्हारै पै सबेर का चान्दना उगै सै,
\v 79 कै अन्धेरे अर मौंत की छाया म्ह बैठण आळा नै रोशनी दे, अर म्हारै पैरां नै आच्छे रास्ता पै सीधे चलावै ।’’80 अर वो बाळक बढ़ता अर आत्मा म्ह ताकतवर होता ग्या, अर इस्राएल पै प्रकट होण कै दिन ताही जंगलां म्ह रह्या।
\c 2
\v 1 उन दिनां म्ह औगुस्तुस कैसर की कान्नी तै हुक्म लिकड़या के, सारे जगत कै माणसा के  नाम लिक्खे जावैI
\v 2 या पहल्ली नाम लिखाई उस टैम होई, जिब किवरिनियुस सीरिया का हाकिम थाI
\v 3 सारे माणस नाम लिखावण कै खात्तर आपणे-आपणे नगर म्ह गएI
\v 4 आखर युसुफ भी इस करकै के वो दाऊद कै कुन्बै अर पीढ़ी का था, गलील कै नासरत नगर तै यहूदिया म्ह दाऊद कै नगर बैतलहम म्ह गया,
\v 5 के आपणी मंगेतर मरियम कै गेल्या जो पेट तै थी, उस गिणती म्ह नाम लिखवाएI
\v 6 उनकै ओड़ै रहन्दे होए उसके जन्नण के दिन पुरे होए,
\v 7 अर उसनै आपणा जेट्ठा छोरा जाम्मया अर उसताही लत्त्ते म्ह लपेटकै खोर म्ह लिटाया; क्यूँके उनकै खातर सराये म्ह जंगहा कोनी थी|
\v 8 अर उस देश म्ह कितने पाळी थे, जो रात नै मदानां म्ह रहकै आपणी भेड्डा के रेवड़ की रुखाळ करै थेI
\v 9 अर प्रभु का एक दूत उसकै धोरै आण खड़या होया, अर प्रभु का प्रताप उसकै चौगरदे नै चमक्या, अर वे घणे डरगेI
\v 10 तब सूंर्गदुत नै उनतै कह्या, “मतना डरो; क्यूँके देक्खो, मै थमनै घणी ख़ुशी की खबर सूंनाऊँ सूं जो सारे माणसा खातर होगी,
\v 11 के आज दाऊद कै नगर म्ह थारै खातर एक उद्धारकर्ता जन्मा सै, अर योए मसीह प्रभु सैI
\v 12 अर इसकी थारै खातर या निशान्नी सै के थम एक बाळक नै लत्त्ते म्ह लिपट्या होड़ अर खोर म्ह लेट्या होड़ पाओगेI”
\v 13 फेर चाणचक उस सुर्गदुत गेल्या सुर्गदुत्त्तां का टोळ पणमेशर की बड़ाई करदे होए अर न्यू कहदें दिख्या,
\v 14 अकास म्ह पणमेशर की महिमा अर धरती पै उन माणसा म्ह जिनतै वो राज्जी सै, शान्ति होवैI”
\v 15 जिब्ब सुर्गदूत उसकै धोरै तै सुर्ग नै चले गए, तो पाळीयां नै आपस म्ह कह्या, “आओ, हम बैतलहम जाकै देक्खां, या बात जो होई सै, अर जो प्रभु नै म्हारै ताही बताई सै,देक्खाI”
\v 16 अर उन्नै जिब्बे जाकै मरियम अर युसुफ ताही अर खोर म्ह उस बाळक ताही लेट्या देख्याI
\v 17 इन्नै देखकै उन्नै वा बात जो इस बाळक कै बाबत उनतै कही थी, बताईI
\v 18 अर सारे सुनण आळयां नै उन बात्त्तां तै जो पाळीयां नै उनतै कहीं अचम्भा करयाI
\v 19 पर मरियम ये सारी बात आपणे दिल म्ह धरकै सोचदी रईI
\v 20 अर पाळीं जिसा उनतै कह्या था, उस्साए सारा सुणकै अर देखकै पणमेशर की महिमा अर जय-जयकार करदे होए चलेग्ये।
\v 21 जिब्ब आठ दिन पुरे होए अर उसकै खतने का टैम आया, तो उसका नाम यीशु धरया गया, जो सुर्गदूत नै उसकै पेट म्ह आण तै पह्ल्या कह्या थाI
\v 22 जिब्ब मूसा कै नियम-कायदे कै मुताबिक उनकै सुच्चे होण के दिन पुरे होए, तो वे उसनै यरूशलेम म्ह लेगे के प्रभु स्याम्ही कै ल्याए,
\v 23 (जिसा के प्रभु के नियम-कायदे म्ह लिख्या होड़ सै : हरेक जेट्ठा प्रभु कै खातर पवित्र ठहरैगाI”)
\v 24 अर प्रभु कै नियम-कायदे कै शब्द कै मुताबिक : “ मोड्डी/गुरसल का एक जोड़ा, या कबूतर कै दो बच्चे" ल्याकै बली करैI
\v 25 अर यरूशलेम म्ह शमौन नामका एक माणस था, अर वो माणस धर्मी अर भगत था; अर इसराएल की शान्ति की बाट देखण लागरया था, अर पवित्र आत्मा उस पै थाI
\v 26 अर पवित्र आत्मा के जरिये उस पै प्रगट होया था के जिब्ब ताही वो प्रभु के मसीह नै देख नीं लेगा, जद ताही मौत नै कोनी देखैगाI
\v 27 अर शमौन आत्मा कै सिखाण तै मन्दर म्ह आया; अर जिब्ब माँ-बाप उस बाळक यीशु ताही भीत्त्तर ल्याए, के उसकै खातर नियम-कायदे के रिवाज कै मुताबिक करै,
\v 28 फेर शमौन नै उसताही आपणी गोद्दी म्ह लिया अर पणमेशर का धन्यवाद करकै कह्या:
\v 29 “हे मालिक, इब तू आपणे दास नै आपणे वचन कै मुताबिक शान्ति तै बिदा करै सै,
\v 30 क्यूँके मेरी आँखां नै तेरै उद्धार ताही देख लिया सै,
\v 31 जिस ताही तन्नै सारे देशां के माणसा कै स्याम्ही त्यार करया सै,
\v 32 के वो गैर-जात्त्तां ताही चाँदणा देण कै खातर उजाळा, अर तेरे आपणे माणस इस्राएल की महिमा होI”
\v 33 उसका बाप अर उसकी माँ इन बात्त्तां तै जो उसकै बारै म्ह कही जावै थी, अचम्भा करै थेI
\v 34 फेर शमौन नै उनताही आशरीवाद देकै, उसकी माँ मरियम तै कह्या, “ देख, वो तो इस्राएल म्ह घणा खातर गिरण, अर उट्ठण कै खातर, अर एक इसी निशान्नी होण खातर ठहराया सै, जिसकै बिरोध म्ह बात करी जांवैगी --
\v 35 बल्के तेरा जी भी तलवार तै आरम-पार चिर जावैगा -- इसतै घणे ह्रदयों के बिचार प्रगट होज्यागेंI”
\v 36 आशेर कै गोत म्ह तै हन्नाह नामक फनूएल की बेट्टी एक नब्बी थीI वा घणी बूढी थी, अर ब्याह होण कै पाच्छै सात साल-ए आपणे धणी कै गेल्या  रहण पाई थीI
\v 37 वा चौरासी साल तै बिधवा थी: अर मन्दर नै कोनी छोड्या करै थी, पर उपवास अर प्रार्थना कर-करकै रात-दिन भगति करया करै थीI
\v 38 अर वा उस घड़ी उड़ै आकै प्रभु का धन्यवाद करण लाग्गी, अर उन सारया तै, जो यरूशलेम कै छुटकारै की बाट देखै थे, उस बाळक कै बारे म्ह बात करण लाग्गीI
\v 39 जिब्ब वे प्रभु के नियम-कायदे कै मुताबिक सारा कीमे पूरा कर चुके तो गलील म्ह आपणे नगर नासरत म्ह दुबारा चले गएI
\v 40 अर बाळक बढ़दा, अर ठाड्डा होन्दा, अर ज्ञान तै भर-पूर होन्दा गया; अर पणमेशर का  अनुग्रह उस पै थथाI
\v 41 उसके माँ-बाप हरेक साल फसह कै त्यौहार म्ह यरूशलेम जाया करै थेI
\v 42 जिब्ब यीशु बारहा साल का होया, तो वे त्यौहार की रित कै मुताबिक यरूशलेम म्ह गएI
\v 43 जिब्ब वे उन दिनां नै पुगा कै बोहड़ण लाग्गे, तो बाळक यीशु यरूशलेम म्ह रहग्या; अर उसकै माँ-बाप नै इसका कोनी बेरा था|
\v 44 वे न्यू समझ कै के वो दुसरे मुसाफ़िरां कै गेल्या होगा, एक दिन का सफर पार करगे: अर उसताही आपणे कुन्बे आळयां म्ह अर जाण-पिच्छाण आळयां म्ह टोहण लाग्गे|
\v 45 पर जिब्ब कोनी मिल्या, टोन्दे-टोन्दे यरूशलेम नै दूबारै बोहड़गे,
\v 46 अर तीन दिन कै पाच्छै उन्नै वो मन्दर म्ह उपदेशकां कै बिच्चाळै बैठे, उनकी सुणदे अर उनतै सवाल बुझदे पाया|
\v 47 जितने उसकी सुणै थे, वे सारे उसकी समझ अर उसके ज्बाबा तै हैरान थे|
\v 48 फेर वे उसताही देखकै हैरान होए अर उसकी माँ नै उसतै कहया, “हे बेट्टे, तन्नै म्हारै गेल्या इसा बर्ताव क्यातै करया?” देख, तेरा बाप अर मै तन्नै कांल होन्दे तन्नै टोहवा थे?”
\v 49 उसनै उनतै कह्या, “थम मन्नै क्यातै टोहवो सो?”के थमनै  कोनी बेरा मन्नै मेरे पिता कै घरा होणा जरूरी सै?”
\v 50 पर जो बात उसनै उनतै कही, उन्नै उसे नीं समझ्या|
\v 51 फेर वो उनकै गेल्या गया, अर नासरत म्ह आया, अर उनकै बस म्ह रह्या; अर उसकी माँ नै ये सारी बात आपणे मन म्ह राक्खी|52 अर यीशु बुद्धि अर डील-डोल अर पणमेशर अर माणसां के अनुग्रह म्ह बढ़ता गयाI
\c 3
\v 1 तिबिरियुस कैसर के राज्य कै पंद्रहवें साल म्ह जिब्ब पुन्तियुस पीलातुस यहूदिया का हाकिम था, अर गलील म्ह हेरोदेस, इतुरैया अर त्रखोनितिस म्ह उसका भाई फिलिप्पुस, अर अबिलेने म्ह लिसनियास, चौथाई के राजा थे,
\v 2 अर जिब्ब हन्ना अर कैफा महायाजक थे,  उस टेम पणमेशर का वचन बण म्ह जकरयाह के बेट्टे यूहन्ना के धोरै पहोच्या|
\v 3 अर वो यरदन कै आसै-पासै के सारे देश म्ह जाकै,  पापां नै बख्सण खातर मन फेरण के बपतिस्मा का प्रचार करण लागग्या|
\v 4 जिसा यशायाह नब्बी के कहे होए वचनां की किताब म्ह लिख्या सै :  “बण म्ह एक रुक्के मारणीये का शब्द होरया सै के, ‘प्रभु की राही त्यार करो, उसकी सड़क सीधी बणाओ|
\v 5 हरेक घाटी भर दी जावैगी, अर हरेक पहाड़ अर टिल्ला निच्चा करया जावैगा;  अर जो टेढ़ा सै सीधा, अर जो ऊँचा निच्चा सै वो चौरस राह बणैगा|
\v 6 अर हरेक जी पणमेशर के उद्धार नै देखैगा|’”
\v 7 जो भीड़ की भीड़ उसतै बपतिस्मा लेण नै लिकड़ के आवै थी, उनतै वो कहवै था, “हे साँप के बच्चो,  थारै तै कौण बताग्या के आण आळै छो तै भाज्जो |
\v 8 आखर मन फिरावै के लायक फळ ल्याओ, अर आपणे-आपणे मन म्ह न्यू मतना सोच्चो के म्हारा बाप अब्राहम सै;  क्यूँके मे थमनै कहूँ सूं के पणमेशर इन पत्थरां तै अब्राहम कै खातर ऊलाद पैदा कर सकै सै|
\v 9 अर इबे कुहाड़ा पैड्डा की जड़ पै धरया सै, इसकरकै जो जो  पैड  आच्छा फळ नीं ल्यांदा, वो काट्या अर आग म्ह झोक्या जावै सै|
\v 10 अर माणसा नै उसतै बुझया, “तो हम के करा?”
\v 11 उसनै जबाब दिया, “जिसकै धोरै दो कुरते हों, वो उसकै गेल्या जिसकै धोरै नीं सै उसकै गेल बांड ल्यो अर जिसकै धोरै खाणा हो, वो भी न्यूए करै|”
\v 12 फेर महसूल लेण आळे भी बपतिस्मा लेण आए, अर उसतै बुझया, “हे गुरु, हम के करा?”
\v 13 उसनै उनतै कह्या, “जो थारै खातर ठहरा राख्या सै, उस तै ज्यादा नीं लेणा|”
\v 14 सिपाहियाँ नै भी उसतै बुझया, “हम के करा?”  उसनै उनतै कह्या, “किसे पै जुल्म नीं करणा, अर ना झूठा दोष लाणा, अर आपणी तन्खा पै संतोष करणा|”
\v 15 जिब्ब माणस आस लाए होए थे, अर सारे आपणे-आपणे मन म्ह यूहन्ना के बारे बिचार कररे थे के योए मसीह तो नीं सै,
\v 16 तो यूहन्ना नै उण सारया तै कह्या, “मै तो थमनै पाणी तै बपतिस्मा द्युँ सूं, पर वो आण आळा सै, जो मेरै तै घणा बलवान सै, मै तो  इस जोग्गा भी कोनी के उसके जुत्यां के फित्ते खोल सकूँ; वो थमनै पवित्र आत्मा अर आग तै बपतिस्मा देवैगा|
\v 17 उसका छाज, उसकै हाथ म्ह सै; अर ओ आपणा खलिहाण बढिया तरिया साफ करैगा;  अर नाज नै आपणे खते (ठेक्के) म्ह कट्ठा करैगा;  पर भुरळी ताही उस आग म्ह जो बुझदी कोनी जळा देवैगा|”
\v 18 आखर वो घणीए शिक्षा दे देकै माणसा तै सुसमाचार सुणान्दा रह्या|
\v 19 पर जिब्ब उसनै चौथाई देश कै राजा हेरोदेस तै उसके भाई फिलिप्पुस की बीरबान्नी हेरोदियास कै बारें म्ह अर सारे भुण्डे काम्मां कै बारें म्ह जो उसनै करे थे, उलाहणा दिया,
\v 20 इस करकै हेरोदेस नै उन सारया तै बढ़कै यों भुण्डा काम भी करया के यूहन्ना ताही जेळ म्ह गेर दिया|
\v 21 जिब्ब सारे माणसां नै बपतिस्मा लिया अर यीशु भी बपतिस्मा लेकै प्रार्थना कर रह्या था, तो अकास खुलग्या,
\v 22 अर पवित्र आत्मा कबूतर की रूप म्ह उस पै उतरया, अर या आकाशवाणी होई : “तू मेरा प्यारा बेट्टा सै,  मै तेरतै राज्जी सूं|”
\v 23 जिब्ब यीशु खुद उपदेश देण लागग्या,  तो करीबन तीस साल की उम्र का था अर (जिसा समझा जावै सै) यूसुफ का बेtटा था; अर वो एली का,
\v 24 अर वो मत्तात का, अर वो लेवी का, अर वो मलकी का, अर वो यन्ना का, अर वो युसुफ का,
\v 25 अर वो मत्तित्याह का, अर वो आमोस का, अर वो नहुम का, अर वो असल्याह का, अर ओ नोगाह का,
\v 26 अर वो मात का,  अर वो मत्तित्याह का, अर वो शिमी का, अर वो योसेख का, अर वो योदाह का,
\v 27 अर वो यूहन्ना का, अर वो रेसा का, अर वो जरुब्बाबिल का, अर वो शालतियेल का, अर वो नेरी का,
\v 28 अर वो मलकी का, अर वो अद्दी का, अर वो कोसाम का, अर वो इलमोदाम का, अर वो एर का,
\v 29 अर वो येशु का, अर वो इलाजार का, अर वो योरीम का, अर वो मत्तात का, अर वो लेवी का,
\v 30 अर वो शमौन का,  अर वो यहुदाद का, अर वो युसुफ का, अर वो योनान का, अर ओ इलयाकिम का,
\v 31 अर वो मलेआह का, अर वो मिन्नाह का, अर वो मत्तता का, अर वो नातान का, अर वो दाऊद का,
\v 32 अर वो यीशै का, अर वो ओबेद का, अर वो बोअज का, अर वो सलमोन का, अर ओ नहशोन का,
\v 33 अर वो अम्मिनादाब का, अर वो अरनी का, अर वो हिस्रोन का, अर वो फिरिस का, अर वो यहुदाह का,
\v 34 अर वो याकूब का, अर वो इसहाक का, अर वो अब्राहम का, अर वो तिरह का, अर वो नाहोर का,
\v 35 अर वो सरुग का, अर वो रऊ का,  अर वो फिलिग का,  अर वो एबिर का, अर वो शिलह का,
\v 36 अर वो केनान का, अर वो अरफक्षद का, अर वो शेम का, अर वो नूह का, अर वो लिमिक का,
\v 37 अर वो मथुशीलह का, अर वो हनोक का, अर वो यिरिद का, अर वो महललेल का, अर ओ केनान का, 38 अर वो एनोश का, अर वो शेत का, अर वो आदम का, अर वो पण मेशर का बेट्टा थाI
\c 4
\v 1 फेर यीशु पवित्र आत्मा तै भरया होया,  यरदन तै बोहड़या;  अर चालीस दिन ताही आत्मा कै सिखाण तै बण म्ह हाण्डदा रहया;
\v 2 अर शैतान उसका हिम्तान लेन्दा रहया| उन दिनां म्ह उसनै कीमे नीं खाया, अर जिब्ब वे दिन पुरे होए,  तो उसनै भूख लाग्गी|
\v 3 फेर शैतान नै उसतै कह्या, “जै तू पणमेशर का बेट्टा सै,  तो इस पत्थर तै कह,  के रोट्टी बणज्या|”
\v 4 यीशु नै उसताही जबाब दिया, “लिख्या सै : ’माणस सिर्फ रोट्टी तै जिन्दा कोनी रहन्दा|’”
\v 5 फेर शैतान उसनै लेग्या अर उसताही थोड़ी देरर म्ह दुनिया के सारे राज्य दिखाए,
\v 6 अर उसतै बोल्या, “मै यों सारा हक्क, अर एश-आराम तन्नै द्युँगा, क्यूँके वो मेरै तै सौंप्या गया सै : अर जिसनै मै चाहूँ उसनै दे द्युँ सूं|
\v 7 इसकरकै जै तू मन्नै प्रणाम करै,  तो यों सारा तेरा हो ज्यावैगा|”
\v 8 यीशु नै उसताही जबाब दिया, “लिख्या सै : ‘तू प्रभु आपणे पणमेशर नै प्रणाम कर;  अर सिर्फ उस्से की भगति कर|’”
\v 9 फेर उसनै उसताही यरूशलेम म्ह ले जाकै मन्दर की चोट्टी पै खड़या करया अर उसतै बोल्या, “जै तू पणमेशर का बेट्टा सै,  तो खुद नै उरै तै निच्चै गेर |
\v 10 क्यूँके लिख्या सै : वो तेरै खात्तर आपणे सुर्गदुत्तां नै हुक्म देगा,  के वे तेरी हिफाजत करै,’
\v 11 अर ’वे तन्नै हाथों-हाथ ठा लेंगे,  इसा ना हो के तेरे पांया म्ह पत्थर तै चोट लागै'|”
\v 12 यीशु नै उसताही जबाब दिया, “न्यू भी कह्या गया सै : ’तू प्रभु आपणे पणमेशर का हिम्तान ना लिये'|”
\v 13 जिब्ब शैतान सारा हिम्तान ले चुका,  फेर कुछे टैम खातर उसकै धोरै तै चल्या गया|
\v 14 फेर यीशु आत्मा की सामर्थ तै भरया होड़ गलील चला ग्या,  अर उसकी चर्चा आसै-पासै के सारे देशां म्ह फैलगी|
\v 15 वो उनके आराधनालयां म्ह उपदेश देंदा रह्या,  अर सारे उसकी बड़ाई करै थे|
\v 16 फेर वो नासरत म्ह आया,  जड़ै पाळयां-पोस्या गया था;  अर आपणी रित कै मुताबिक सब्त कै दिन आराधनालय म्ह जाकै पढ़ण कै खातर खड़या होया|
\v 17 यशायाह नब्बी की किताब उसताही दी गई,  अर उसनै किताब खोलकै,  वा जंगहा लिकाड़ी जड़ै यो लिख्या था :
\v 18 “प्रभु का आत्मा मेरैपै सै,  इसकरकै के उसनै कंगालां ताही ख़ुशी की खबर सुनाण कै खातर मेरा अभिषेक करया सै,  अर मेरै ताही इसकरकै खन्दाया सै के कैदीयां नै छुड़ाण की अर आंध्यां नै देखण जोग्गा बनाण की ख़ुशी की खबर का प्रचार करूं अर कुचले होया नै छुड़ाऊँ,
\v 19 अर प्रभु कै राज्जी रहण कै साल का प्रचार करूं|”
\v 20 फेर उसनै किताब बन्द करकै सेवक कै हाथां म्ह दे दी अर बैठग्या;  अर आराधनालय के सारे माणसा की निंगाह उसपै लगी थी|
\v 21 फेर वो उणतै कहण लागग्या, “आज ए यों लिख्या होया थारै स्याम्ही पूरा होया|
\v 22 सारया नै उसताही सराहया, “अर जो अनुग्रह की बात उसकै मुँह तै लिकड़ै थी,  उनतै हैरान होए;  अर कहण लाग्गे, “के यों युसुफ का बेट्टा कोनी?”
\v 23 उसनै उनतै कह्या, “थम मेरैपै या कहावत जरुर कहोगे के  ‘हे बैद्ध,  खुद नै चंगा कर ! जो कीमे हमनै सुणा के कफरनहुम म्ह करया गया सै,  उसनै उरै खुद कै देश म्ह भी कर'|”
\v 24 अर उसनै कह्या, “मै थमनै साच्ची-साच कहूँ सूं कोई नब्बी आपणे देश म्ह इज्जत-मान कोनी पान्दा |
\v 25 मै थमनै साच्ची कहूँ सूं के एलिय्याह कै दिनां म्ह जिब्ब साढ़े तीन साल ताही अकास बन्द रहया,  उरै ताही के सारे देश म्ह बड्डा काळ पड़या,  तो इस्राएल म्ह घणीए बिधवा थीं|
\v 26 पर एलिय्याह उनम्ह तै किस्से कै धोरै कोनी खन्दाया गया,  सिर्फ सैदा कै सारफत म्ह एक बिधवा कै धोरै|
\v 27 अर एलिशा नब्बी कै टेम इस्राएल म्ह घणे कोढ़ी थे,  पर सिरियावासी नामान नै छोड़कै उनम्ह तै कोए शुद्ध कोनी करया गया|”
\v 28 ये बात सुणद-ए जितने आराधनालयां म्ह थे,  सारया कै छोह उठग्या,
\v 29 अर उठकै उसताही नगर तै बाहरण लिकाड़या,  अर जिस पहाड़ पै उनका नगर बसरया था,  उसकी चोट्टी पै ले चाल्ले के उसनै उड़ै तै तळै गेर दें|
\v 30 पर वो उनकै बिच्चाळै तै लिकड़ कै चल्या गया|
\v 31 फेर वो गलील कै कफरनहुम नगर म्ह गया;  अर सब्त कै दिन माणसां ताही उपदेश देरह्या था|
\v 32 वे उसकै उपदेश तै हैरान होगे क्यूँके उसका वचन हक्क सुदा था|
\v 33 आराधनालय म्ह एक माणस था,  जिसम्ह औपरी आत्मा थी,  उसनै ठाड्डू बोल कै किल्की मारी,
\v 34 हे यीशु नासरी, हमनै तेरैतै के काम?  के तू हमनै नास करण आया सै?  मै तन्नै जाणु सू के तू कौण सै?  तू पणमेशर का पवित्र जन सै!”
\v 35 यीशु नै उसतै धमकाकै कह्या, “बोल-बाल्ला रहै,  उसम्ह तै लिकड़ जा!” फेर औपरी आत्मा उसनै बिच्चाळै पटककै बिना नुक्सान करे उसम्ह तै लिकड़गी
\v 36 इस पै सारे हैरान होए,  अर वे आपस म्ह बतळाण लाग्गे, “यों किसा वचन सै ?  क्यूँके वो हक्क अर सामर्थ कै गेल्या औपरी आत्मायाँ नै हुक्म देवै सै,  अर लिकड़ जावै सै|”
\v 37 इस करकै चौगरदे नै हरेक जंगहा उसका जिक्रा होण लाग्या|
\v 38 यीशु मसीह आराधनालय म्ह तै उठकै शमौन कै घर म्ह गया|  शमौन की सासू कै बुखार चढ़रया था, अर उन्नै उस खातर उसतै बिनती करी|
\v 39 उसनै उसकै धोरै खड़े होकै बुखार ताही धमकाया अर बुखार उतर गया,  अर वो जिब्बे उठकै उनकी सेवा-टहल करण लाग्गी|
\v 40 सूरज डूबदे बख्त,  जिन-जिन कै उरै माणस कई ढाळ की बीमारियाँ म्ह पड़े होये थे,  वे सारे उन्नै उसकै धोरै ल्याए,  अर उसनै एक-एक पै हाथ धरकै उनताही चंगा करया|
\v 41 अर औपरी आत्मां भी किल्की मारदी अर न्यू कहन्दी होई के, “तू पणमेशर का बेट्टा सै,” घणखरया म्ह तै लिकड़गी|  पर ओ उन्नै धमकांदा अर बोल्लण नीं देवै था,  क्यूँके वे जाणै थीं के वो मसीह सै|
\v 42 जिब्ब सबेर होई तो वो लिकड़ कै एक  बियाबान  जंगहा म्ह गया,  अर भीड़ की भीड़ उसनै टोहन्दी होई उसकै धोरै आई,  अर उसनै रोकण लाग्गी के म्हारै धोरै तै नीं जावै|
\v 43 पर उसनै उनतै कह्या, “मन्नै दुसरे नगरां म्ह भी पणमेशर कै राज्य का सुसमाचार सुनाणा जरूरी सै,  क्यूँके मै इसे खातर खन्दाया गया सूं|”44 अर वो गलील के आराधनालयां म्ह प्रचार करदा रह्याI
\c 5
\v 1 जिब्ब भीड़ पणमेशर का बचन सुनण कै खातर उस पै गीरै पड़ै थी, अर वो गन्नेसरत की झील कै कंठारै पै खड़या था, तो इसा होयाI
\v 2 के उसनै झील कै कंठारै दो किस्ती लाग्गी होड़ देक्खीं, अर मछुए उन पै उतरकै जाळ धोवै थे|
\v 3 उन किस्तियां म्ह तै एक पै, जो शमौन की थी, चढ़कै उसनै उसतै बिनती करी के कंठारै तै माड़ा डिगा ले चाल| फेर वो बैठकै माणसा नै किस्ती पै तै उपदेश देण लागग्या|
\v 4 जिब्ब ये बात कर ली तो शमौन तै बोल्या, “डुंगै म्ह ले चाल, अर मच्छी पकड़ण नै आपणा जाळ गेरो|”
\v 5 शमौन नै उसतै जबाब दिया, “हे स्वामी, हमनै सारी रात मैहनत करी अर कीमे नीं थायां;  फेरभी तेरै कहण तै जाळ गेरूगां|”
\v 6 जिब्ब उन्नै इसा करया, तो घणी मच्छी घेर ल्याए, अर उनके जाळ पाट्टण लाग्गे|
\v 7 इस पै उन्नै आपणे साथियां नै भी जो दूसरी किस्ती पै थे, इशारा करया के आकै म्हारी मदद करो, अर उन्नै आकै दोन्नु किस्ती उरै ताही भर लीं के डूबण लाग्गी|
\v 8 न्यू देखकै शमौन पतरस यीशु कै पायां म्ह पड़ग्या, अर बोल्या, “हे प्रभु, मेरै धोरै तै जा, क्यूँके मै पापी माणस सूं!”
\v 9 क्यूँके इतनी मच्छियाँ कै पकड़े जाण तै उसनै अर उसके साथियां नै घणा अचम्भा होया,
\v 10 अर उस्से तरिया जब्दी के बेट्टे याकूब अर युहन्ना नै भी, जो शमौन के साथी थे, अचम्भा होया| फेर यीशु नै शमौन तै कह्या, “मतना डरो; इब तै तू माणसा नै जिन्दा पकड़या करैगा|”
\v 11 अर वे किस्तियां नै कंठारै पै लीयाए अर सारा कीमे छोड़कै उसकै पाच्छै हो लिए|
\v 12 जिब्ब ओ किसे नगर म्ह था, तो उड़ै कोढ़ तै भरया होया एक माणस आया; अर उसनै यीशु नै देखकै अर मुद्दा पड़कै बिनती करी, “हे प्रभु, जै तू चाहवै तो मन्नै शुद्ध करै सकै सै|”
\v 13 उसनै हाथ बढ़ाकै उसताही छुया अर बोल्या, “मै चाहूँ सूं, तू शुद्ध होज्या|” अर उसका कोढ़ जिब्बे जांदा रह्या|
\v 14 फेर उसनै उसताही चिताया कै, “किस्से तै ना कहिए, पर जाकै खुद नै याजक ताही दिखा, अर आपणै शुद्ध होण कै बारै म्ह जो कीमे मूसा नै चढ़ावा ठहराया सै उसनै चढ़ा, के उन पै गवाही हो|”
\v 15 पर उसका जिक्रा और भी फैल्दा गया, अर भीड़ की भीड़ उसकी सुनण कै खातर अर आपणी बीमारियाँ तै चंगा होण कै खातर कट्ठी होई|
\v 16 पर ओ जंगलां म्ह न्यारा जाकै प्रार्थना करया करै था|
\v 17 अर एक दिन इसा होया के वो उपदेश देण लागरया था, अर फरीसी अर व्यस्थापक उड़ै बैठे होए थे जो गलील अर यहूदिया कै हरेक गाम तै अर यरूशलेम तै आए थे, अर चंगा करण खातर प्रभु की सामर्थ उसकै गेल्या थी|
\v 18 उस बख्त कई माणस एक माणस नै जो लकवै का बीमार था, खाट पै ल्याए, अर वे उसनै भीत्त्तर ले जाण अर यीशु कै स्याम्ही लिटाण की तरकीब टोहण लागरे थे|
\v 19 अर जिब्ब भीड़ कै मारे उसनै भीत्त्तर कोनी ले जा सके तो उन्नै छात पै चढ़ कै अर छाह्न हटाकै, उसताही खाट सुदा बिच्चाळै यीशु कै स्याम्ही उतार दिया|
\v 20 उसनै उनका बिश्वास देखकै उसतै बोल्या, “हे मित्तर, तेरे पाप माफ़ होए|”
\v 21 फेर शास्त्री अर फरीसी बहस करण लाग्गे, “यो कौण सै जो पणमेशर की बुराई करै सै? पणमेशर नै छोड़ और कौण पापां नै माफ़ कर सकै सै?”
\v 22 यीशु नै उनकै मन की बात जाणकै, उनतै कह्या, “थम आपणे मन म्ह के बहस कररे सो?
\v 23 सोक्खा के सै? के यो कहणा के 'तेरे पाप बख्स दिए ,'या यो कहणा के 'उठ अर हाँड-फिर'?
\v 24 पर इसकरकै के थम जाणो के माणस कै बेट्टे नै धरती पै पाप बख्सण का भी हक्क सै|” --- उसनै उस लकवै के बीमार तै कह्या, “मै तेरैतै कहूँ सूं के आपणी खाट ठा अर आपणे घरा चल्या जा|”
\v 25 ओ जिब्बे उनकै स्याम्ही उठ्या, अर जिस पै लेट्या था उसनै ठाकै, पणमेशर की बड़ाई करदा होया आपणे घरा चल्या गया|
\v 26 फेर सारे हैरान होये अर पणमेशर की बड़ाई करण लाग्गे अर घणे डरकै बोल्ले, “आज हमनै अनोक्खी बात देक्खी सै|”
\v 27 इसकै बाद वो बाहरणै गया अर लेवी नामका एक चुंगी लेणआळे ताही पीढ़ी पै बैट्ठे देख्या, अर उसतै बोल्या, “मेरै पाच्छै हो ले|”
\v 28 फेर वो सारा कीमे छोड़कै उठ्या अर उसकै पाच्छै हो लिया|”
\v 29 फेर लेवी नै आपणे घरा उसकै खातर बड्डा ज़िम्मण का न्योंदा दिया; अर चुंगी लेणआळे अर दुसरे माणसा की जो उसकै गेल्या खाणा खाण नै बैठे थे, एक बड्डी भीड़ थी|”
\v 30 पर फरीसी अर उनके शास्त्री उसके चेल्यां तै न्यू कहकै  कुड्कdanन लाग्गे, “थम चुंगी लेणआळे अर पापियाँ कै गेल्या क्यातै खाओ-पीओ सो?”
\v 31 यीशु नै उनतै जबाब दिया, “बैद आच्छे-बिच्छां खात्तर नीं , पर बीमारां कै खातर जरूरी सै|
\v 32 मै धर्मियां नै नीं, पर पापियाँ नै मन फिराण कै खातर बुलाण आया सूं|”
\v 33 उन्नै उसतै कह्या, “युहन्ना के चेल्ले तो बराबर उपवास अर प्रार्थना करया करै सै अर उस्से तरिया फरिसियाँ के चेल्ले भी, पर तेरे चेल्ले तो खावै-पीवै सै|”
\v 34 यीशु नै उनतै कह्या, “के थम बरातिया तै, जिब्बताही बन्दड़ा उनकै गेल्या रहवै, उपवास करा सको सो?
\v 35 पर वे दिन आवैगें, जिनम्ह बन्दड़ा न्यारा करया जावैगा, फेर वे उन दिनां म्ह ब्रत करैगें|”
\v 36 उसनै एक और उदाहरण भी उनतै कह्या, “कोए माणस नये लत्त्ते म्ह तै पाड़कै पुरानै लत्त्ते पै टांकी कोनी लांदा, नीं तो नया पाट ज्यागा अर वा टांकी पुरानै पै मेळ भी नीं खावैगी|
\v 37 अर कोए नया दाखरस पूराणी मशकां म्ह कोनी भरदा, नीं तो नया दाखरस मशका नै पाड़कै बह ज्यागा, अर मशक भी नास हो जावैगी|
\v 38 पर नया दाखरस नई मशका म्ह भरणा चाहिए| 39 कोए माणस पुराणा दाखरस पी कै नया नीं चान्द्हा क्यूँके वो कहवै सै, के पुराणा ए ठीक सैI”
\c 6
\v 1 फेर सब्त कै दिन ओ खेत्त्तां म्ह तै होकै जाण लागरया था, अर उसके चेल्ले बालें तोड़-तोड़कै अर हाथां तै मसळ-मसळ कै खाण लागरे थे|
\v 2 फेर फरिसियां म्ह तै कीमे कहण लाग्गे, “थम यो काम क्यातै करो सो जो सब्त कै दिन करणा सई कोनी?”
\v 3 यीशु नै उनतै जबाब दिया,“के थमनै न्यू नीं पढ़या के दाऊद नै, जिब्ब ओ अर उसके ढब्बी भूक्खे थे तो के करया?”
\v 4 ओ किसतरिया पणमेशर कै घर म्ह गया, अर भेँट की रोटीयाँ खाई, जिन्नै खाना याजका नै छोड़ और किस्से खातर सई कोनी, अर आपणे ढब्बीयां तै भी दी?”
\v 5 अर उसनै उनतै कह्या, “माणस का बेट्टा सब्त कै दिन का भी प्रभु सै|”
\v 6 इसा होया के किसे और सब्त कै दिन ओ आराधनालय म्ह जाकै उपदेश देण लाग्या; अर उड़ै एक माणस था जिसका सोळा हाथ सुख रया था|
\v 7 शास्त्री अर फरीसी उसपै तोहमन्द लाण के मौक्के की टाह म्ह थे के देक्खै ओ सब्त कै दिन चंगा करै सै के नीं|”
\v 8 पर ओ उनकी सोच जाणै था, इसकरकै उसनै सुक्खे हाथ आळे माणस कह्या, “उठ, बिच्चाळै खड़या होज्या|” ओ उठ खड़या होया|
\v 9 यीशु नै उनतै कह्या, “मै थारैतै बुझ्झू सूं के सब्त कै दिन के सई सै, भला करणा या भुण्डा करणा; जीव नै बचाणा या नास करणा?”
\v 10 फेर उसनै चोगरदेनै उन सारया कान्नी देखकै उस माणस तै बोल्या, “आपणा हाथ बढ़ा|” उसनै न्युए करया, अर उसका हाथ हटकाळ चंगा होग्या|
\v 11 पर वे आप्पै तै बाहर होकै आपस म्ह बहस करण लाग्गे के हम यीशु कै गेल के करा?
\v 12 उन दिनां म्ह ओ पहाड़ पै प्रार्थना करण लागग्या, अर पणमेशर तै प्रार्थना करण म्ह सारी रात बिताई|
\v 13 जिब्ब दिन लिकड़या तो उसनै आपणे चेल्यां ताही बुलाकै उनम्ह तै बारहा छांट लिए, अर उनताही प्रेरित कह्या,
\v 14 अर वे ये सै : शमौन जिसका नाम उसनै पतरस भी धरया, अर उसका भाई अन्द्रियास, अर याकूब, अर युहन्ना, अर फिलिप्पुस, अर बरतुल्मै,
\v 15 अर मत्ती अर थोमा अर हलफई का छोरा याकूब अर शमौन जो जेलोतेस कह्वावै saeI
\v 16 अर याकूब का बेट्टा यहूदा, अर यहूदा इस्करियोती जो उसका पकड़वाणआळा बणया|
\v 17 फेर ओ उनकै गेल्या उतरकै चौरस जंगहा म्ह खड़या होया, अर उसके चेल्यां की बड्डी भीड़, अर सारे यहूदिया, यरूशलेम, अर सुर अर सैदा के समुन्दर कै कंठारै तै घणे माणस,
\v 18 जो उसकी सुणने अर आपणी बीमारियाँ तै चंगे होण खातर उसकै धोरै आए थे, उड़ै थे| अर औपरी आत्मां तै सताए होए भी ठीक करे जावै थे|
\v 19 सारे उसनै छूणा चाहवै थे, क्यूँके उसम्ह तै सामर्थ लिकड़कै सारया नै चंगा करै थी|
\v 20 फेर उसनै आपणे चेल्यां कान्नी लखाकै कह्या, “धन्य सो थम जो दीन सो, क्यूँके पणमेशर का राज्य थारा सै|
\v 21 “धन्य सो थम जो इब भूक्खे सो, क्यूँके छिकाए जाओगे| “धन्य सो थम जो इब रोओ सो, क्यूँके हांसोगे|
\v 22 धन्य सो थम जिब्ब माणस कै बेट्टे कै बाबत माणस थारै तै बैर करैगें, अर थमनै लिकाड़ देवैगें, अर थारी बुराई करैगें, अर थारा नाम भुण्डा जाणकै काट देवैगें|
\v 23 “उस दिन ठाठ करकै कूदीयो, क्यूँके लखाओ, थारे खातर सुर्ग म्ह बड्डा प्रतिफळ  सै; उनके बाप-दादे नब्बीयाँ कै गेल्या भी इसाए करया करै थे|
\v 24 “पर हाय थारै पै जो साहूकार सो, क्यूँके थमनै आपणी शान्ति मिलगी|
\v 25 “हाय थारैपै जो छिकरे सो, क्यूँके भूक्खे होओगे| “हाय थारै पै जो इब हाँसो सो, क्यूँके मात्तम करोगे अर रोओगे|
\v 26 “हाय थारै पै जिब्ब सारे माणस थारैताही आच्छा कहवै, क्यूँके उनके बाप-दादे झूठे नब्बियाँ कै गेल्या भी इसाए करै थे|
\v 27 “पर मै थम सुणने आळयां तै कहूँ सूं के आपणे बैरिया तै प्रेम राक्खो; जो थारै तै बैर करै, उनका भला करो|
\v 28 जो थमनै सराप देवै, उन्नै आशीष दो; जो थारी बेइज्जती करै, उनकै खातर प्रार्थना करो|
\v 29 जो तेरै एक गाल पै रैप्ट मारै उसकी ओड़ दूसरा भी फेर द्यो; अर जो तेरी धोती खोस ले, उसनै कुरता लेण तै भी मना मत करो|
\v 30 जो कोए तेरैतै माँगै, उसनै दे; अर जो तेरी चीज खोस ले, उसतै माँगै ना|
\v 31 जिसा थम चाहो सो के माणस थारे गेल्या करै, थम भी उनकै गेल्या उस्साए करो|”
\v 32 “जै थम आपणे प्रेम राखण आळयां प्रेम राक्खो, तो थारी के बड़ाई? क्यूँके पापी भी आपणे प्रेम राखण आळयां कै गेल्या प्रेम राक्खै सै|
\v 33 जै थम आपणे भलाई करणआळयां ए गेल्या भलाई करो सो, तो थारी के बड़ाई? क्यूँके पापी भी इसाए करै सै|
\v 34 जै थम उन्नै उधार द्यो सो जिनतै दूबारै मिलण की आस राक्खो सो तो थारी के बड़ाई? क्यूँके पापी पापियाँ नै उधार देवै सै के उतनाए दूबारै पावै|
\v 35 बल्के आपणे बैरी तै प्रेम राक्खो, अर भलाई करो, अर दूबारै मिलण की उम्मींद राख कै उधार ना द्यो; अर थारे खातर बड्डा फळ होवैगा, अर थम परमप्रधान की ऊलाद बणोगे, क्यूँके ओ उनपै जो धन्यवाद कोनी करदे अर भुण्डयां पै भी दया करै सै|
\v 36 जिसा थारा बाप दयालु सै, उस्से ए ढाळ थम भी दयालु बणो|
\v 37 “खोट ना काड्डो, तो थारै म्ह भी कोए खोट कोनी काड्या जावैगा| दोषी ना ठहराओ, तो थमनै भी कोए दोषी कोनी ठहरावैगा| बख्सो, तो थम भी बख्से जाओगे|
\v 38 दिया करो तो थारै ताही भी दिया जावैगा| माणस पूरा नाप दबा दबाकै अर हला-हलाकै अर उभरदा होया थारी गोद्दी म्ह घाल्लैगें, क्यूँके जिस नाप तै थम नाप्पो सो, उस्से तै थारै खातर भी नाप्या जावैगा|”
\v 39 फेर उसनै उनतै एक उदाहरण कह्या, “के आन्धा, आंधे नै राह बता सकै सै? के दोन्नु खड्डै म्ह कोनी गिरैगें?
\v 40 चेल्ला आपणे गुरु तै बड्डा नीं, पर जो कोए सिद्ध होगा, ओ आपणे गुरु की ढाळ होगा|
\v 41 तू आपणे भाई की आँख कै तिनके नै क्यातै देखै सै, अर आपणी ए आँख का लट्ठा तन्नै कोनी सुझदा?
\v 42 जिब्ब तू आपणी ए आँख का लट्ठा कोनी देख्दा; तो आपणे भाई तै किस तरिया कह सकै सै, ‘हे भाई; ठहर ज्या तेरी आँख म्ह तै तिनका काड द्यु’ ? हे कपटी, पह्ल्या आपणी आँख का लट्ठा तो काड, फेर जो तिनका तेरै भाई की आँख म्ह सै, उसनै सई तरिया तै देख कै काड सकैगा|
\v 43 “कोए आच्छा दरख्त कोनी जो बेकार फळ ल्यावै, अर ना तो कोए बेकार दरख्त सै जो आच्छा फळ ल्यावै|
\v 44 हरेक दरख्त आपणे फळ तै पिच्छाणा जावै सै; क्यूँके माणस   झाड़ियाँ तै अंजीर कोनी तोड़दे अर ना झड़बेरी तै अंगूर|
\v 45 भला माणस आपणे मन के भले भण्डार तै भली बात लिकाड़ै सै, अर भुण्डा माणस आपणे मन के भुण्डे भण्डार तै भुण्डी बात लिकाड़ै सै; क्यूँके जो मन म्ह भरया सै ओए उसकै मुँह पै आवै सै|
\v 46 “जिब्ब थम मेरा कहणा नीं मान्दे तो क्यातै मन्नै ‘हे प्रभु, हे प्रभु’ कहो सो?
\v 47 जो कोए मेरै धोरै आवै सै अर मेरी बात्त्तां नै सुणकै उन्नै मान्नै सै, मै थम नै बताऊँ सूं के ओ किसकी तरिया सै :
\v 48 ओ उस माणस की ढाळ सै, जिसनै घर बणादें टैम धरती डून्घी खोदकै चट्टान पर नींव बणाई, अर जिब्ब बाढ़ आई तो धारा उस घर पै लाग्गी पर उसनै हल्ला नीं सकी; क्यूँके ओ पक्का बणरा था|
\c 7
\v 1 जिब्ब उसनै माणसा तै ये सारी बात कह दी,  तो कफरनहूम म्ह आया|
\v 2 उड़ै किसे सूबेदार का एक नौकर जो उसका प्यारा था,  बीमारी तै मरण नै था|
\v 3 उसनै यीशु का जिक्रा सुण कै यहूदिया के कई पुरनियां ताही उसतै या बिनती करण नै उसकै धोरै खन्दाया के आकै मेरै नौकर नै चंगा करै|
\v 4 वे यीशु कै धोरै आए, अर उसतै घणी बिनती करकै कहण लाग्गे, "ओ इस जोग्गा सै के तू उसकै खातर न्यू करै,
\v 5 क्यूँके ओ म्हारी जात तै प्रेम राखै सै,  अर उस्से नै म्हारे आराधनालय ताही बणवाया सै|”
\v 6 ज्यांतै यीशु उनकै गेल्या गया,  पर जिब्ब ओ घर तै माड़ी-सी दूर था,  तो सूबेदार नै उसके धोरै कई ढब्बीयां तै न्यू कुहवा भेज्या, "हे प्रभु, कांल ना होवै, क्यूँके मै इस जोग्गा कोनी के तू मेरी छात तळै आवै|
\v 7 इसे करकै मन्नै खुद ताही इस जोग्गाभी कोनी समझया के तेरै धोरै आऊँ,  पर बचन बोल दे,  तो मेरा नौकर चंगा होज्या गा|
\v 8 मै भी दुसरया कै आधीन माणस सूं,  अर सिपाहीं मेरै हाथ म्ह सै;  अर जिब्ब एक नै कहूँ सूं, ‘जा,’ तो ओ जावै सै;  अर आपणे किसे नौकर ताही के ,  ‘न्यू कर,’ तो ओ उसनै करै सै|”
\v 9 न्यू सुणकै यीशु नै हैरानी होई अर उसनै मुँह फेरकै उस भीड़ तै जो उसकै गेल्या आवै थी, कह्या,  “मै थमनै कहूँ सूं के मन्नै इस्राएल म्ह भी इसा बिश्वास कोनी मिल्या|”
\v 10 अर खन्दाये होये माणसा नै घरा बोहड़कै उस नौकर ताही चंगा पाया|
\v 11 माड़े-से दिनां पाच्छै ओ नाईन नाम के एक नगर म्ह गया|  अर उसके चेल्ले अर बड्डी भीड़ उसकै गेल्या जाण लागरी थी|
\v 12 जिब्ब ओ नगर कै फाटक कै धोरै पहोच्या,  तो लखाओ,  माणस एक मुरदे नै बाहरण ले कै जावै थे;  जो आपणी माँ का एक्ला बेट्टा था, अर वा बिधवा थी;  अर नगर के घणखरे माणस उसकै गेल्या थे|
\v 13 उसनै देखकै प्रभु नै तरस आया,  अर उसतै कह्या,  “मतना रोवै|”
\v 14 फेर उसनै धोरै आकै अर्थी ताही छुया,  अर ठाण आळे थमगे| फेर उसनै कह्या, “हे गाबरू,  मै तन्नै कहूँ सूं,  उठ!”
\v 15 फेर ओ मुर्दा उठ बैठ्या,  बोल्लण लाग्या| उसनै उसताही उसकी माँ तै थमा दिया|
\v 16 इसतै सारे डरगे,  अर वे पणमेशर की बड़ाई करकै कहण लाग्गे, "म्हारे बिच्चाळै एक बड्डा नब्बी उठया सै,  अर पणमेशर नै आपणे माणसा पै दया की निंगाह फेरी सै|”
\v 17 अर उसकै बारै म्ह या बात सारे यहूदियां अर ओरै-धोरै के सारे देशां म्ह फैलगी|
\v 18 यूहन्ना ताही उसके चेल्यां नै इन बात्त्तां की खबर दी|
\v 19 फेर यूहन्ना नै आपणे चेल्यां म्ह तै दोवा ताही बुलाकै प्रभु कै धोरै न्यू बुझ्झण खातर खन्दाया, “के आणआळा तूए सै,  या हम किसे और की बाट देक्खा?”
\v 20 उन्नै उसकै धोरै आकै कह्या, “यूहन्ना बपतिस्मा देणआळे नै म्हारैताही तेरै धोरै न्यू बुझ्झण नै खन्दाया सै के आणआळा तूए सै,  या  किसे दुसरे की बाट देक्खा?”
\v 21 उस्से बख्त उसनै घणाए ताही बीमारियाँ,  अर कांल्ली,  अर औपरी आत्मां तै छुटाया;  अर घणाए की आँख खोल दीं;
\v 22 अर उसनै उनतै कह्या, “जो कीमे थमनै देख्या अर सुणया सै, जाकै यूहन्ना तै कह द्यो; के आंधे  देक्खै सै,  लंगड़े चालै-फिरै सै,  कोढ़ी शुद्ध करे जावै सै,  बहरे सुणै सै,  मुरदे जिन्दे करे जावै सै,  अर कन्गालां ताही सुसमाचार सुणाया जावै सै|
\v 23 धन्य सै वे जो मेरै बाबत ठोकर नीं खांदे|”
\v 24 जिब्ब यूहन्ना के खन्दाये होड़ माणस चले गये तो यीशु यूहन्ना कै बारै म्ह माणसा तै कहण लागग्या, “थम बण म्ह के देखण गये थे?  के बाळ म्ह हाल्दे होये सरकंडे नै?
\v 25 तो फेर थम बण म्ह के देखण गये थे?  के हळके लत्त्ते पहरे होये माणस नै? लखाओ,  जो चमकदे लत्त्ते पहरै अर अश-आराम म्ह रहवै सै, वे राजघरा म्ह रहवै सै|
\v 26 तो फेर थम बण म्ह के देखण गये थे?  के किसे नब्बी नै? हम्बै, मै थमनै कहूँ सूं, बल्के नब्बी तै भी बड्डे नै|
\v 27 यों ओए सै, जिसकै बारै म्ह लिख्या सै :  ‘लखा, मै आपणे दूत नै तेरै आगै-आगै खन्दाऊँ सूं,  जो तेरै आगै तेरी राही सीधी करैगा|’
\v 28 मै थारैतै कहूँ सूं के जो लुगाई तै जण्या सै, उनम्ह तै यूहन्ना तै बड्डा कोए कोनी : पर जो पणमेशर कै राज्य म्ह छोटै तै छोट्टा सै, ओ उसतै भी बड्डा सै|”
\v 29 अर सारे सीधे माणसा नै सुणकै अर चुंगी लेणआळे नै भी यूहन्ना का बपतिस्मा लेकै पणमेशर ताही साच्चा मान लिया सै|
\v 30 पर फरिसियाँ अर  व्यस्थापकां नै उसतै बपतिस्मा कोनी लेकै पणमेशर कै मकसद ताही आपणे बारै म्ह टाळ दिया|”
\v 31 आखर मै इस युग कै माणसा की बराबरी किसतै करूं के वे किसकै बरगे सै?
\v 32 वे उन बाळकां कै बरगे सै जो बजार म्ह बैठे होये एक दुसरै तै रुक्के मारकै कहवै सै, ‘हमनै थारै खातर बाँसली बजाई, अर थम कोनी नाच्चे; हमनै बिलाप करा, अर थम कोनी रोए!’
\v 33 क्यूँके यूहन्ना बपतिस्मा देणआळा ना रोट्टी खांदा आया, ना दाखरस पिन्दा आया, अर थम कहो सो, ‘उसम्ह औपरी आत्मा सै|”
\v 34 माणस का बेट्टा खान्दा-पिन्दा आया सै, अर थम कहो सो, 'लखाओ, पेट्टू अर पियक्कड़ माणस, चुंगी लेणिये का अर पापियाँ का ढब्बी|’
\v 35 पर ज्ञान आपणी सारी ऊलादा तै साच्चा ठहराया गया सै|"
\v 36 फेर किसे फरीसी नै उसतै बिनती करी के ओ उसकै गेल्या खाणा खावै, आखर ओ उस फरीसी कै घरा जाकै खाणा खाण बैठ्या|
\v 37 उस नगर की एक पापण लुगाई न्यू जाणकै के यीशु फरीसी कै घर म्ह खाणा खाण बैठ्या सै,  संगमरमर कै बासण म्ह शैंट ल्याई,
\v 38 अर उसकै पायां कै धोरै, पाच्छै खड़ी होकै, रोंदी होई उसकै पायां नै आंसुआ तै भेण लाग्गी अर आपणे सिर कै बाळां तै पुन्जण लाग्गी, अर उसके पायां नै बार-बार चूमकै उन पै शैंट मळ्या|
\v 39 न्यू देखकै ओ फरीसी जिसनै उसताही बुलाया था, आपणे मन म्ह सोच्चण लागग्या, “जै यों नब्बी होन्दा तो जाण जांदा के या जो उसनै छूण लागरी सै, वा कौण अर कीसी लुगाई सै, क्यूँके वा तो पापण सै|”
\v 40 यीशु नै उसतै जबाब दिया, “हे शमौन, मन्नै तेरै तै कीमे कहणा सै|” ओ बोल्या, “हे गुरु, कह|”
\v 41 किसे साहूकार के दो देणदार थे, एक पांच सौ अर दूसरा पचास दिनार का देणदार था|
\v 42 जिब्ब उनकै धोरै चूकाण नै कीमे नीं रह्या तो उसनै दोनुआ ताही माफ़ कर दिया| इसकरकै उनम्ह तै कौण उसतै घणा प्रेम राखैगा?”
\v 43 शमौन नै जबाब दिया, “मेरी समझ म्ह ओ, जिसका घणा कर्जा माफ़ होया|” यीशु नै उसतै कह्या, “तन्नै सई कह्या सै|”
\v 44 अर उस लुगाई कान्नी पलटकै उसनै शमौन तै कह्या, “के तू इस लुगाई नै देखै सै? मै तेरै घरा आया पर तन्नै मेरे पैर धौण नै पाणी कोनी दिया, पर इसनै मेरे पैर आंसुआ तै भेये अर आपने बाळां तै पूंजे|
\v 45 तन्नै मेरैताही चूम्या नीं, पर जिब्ब तै मै आया सूं जिब्बे तै इसनै मेरे पायां ताही चूमणा नीं छोड्या|
\v 46 तन्नै मेरे सिर पै तेल कोनी मळ्या, पर इसनै मेरे पायां पै शैंट मळ्या सै|
\v 47 इसकरकै मै तन्नै कहूँ सूं के इसके पाप जो घणे थे, माफ होये, क्यूँके इसनै घणा प्रेम करया; पर जिसका घाट माफ होया सै, ओ घाट प्रेम करै था|”
\v 48 अर उसनै लुगाई तै कह्या, “तेरे पाप माफ़ होए|”
\v 49 फेर जो माणस उसकै गेल्या खाणा खाण नै बैठे थे, वे आपणे-आपणे मन म्ह सोच्चण लाग्गे, “यों कौण सै जो पाप नै भी माफ करै सै?”
\c 8
\v 1 इसकै बाद ओ नगर-नगर अर गाम-गाम प्रचार करदा होया, अर पणमेशर कै राज्य का सुसमाचार सुणान्दा होया हांडण लाग्या, अर वे बारहा उसकै गेल्या थे,
\v 2 अर कीमे लुगाई भी थी जो औपरी आत्मायाँ तै अर बीमारियाँ तै छुटाई गई थी, अर वे ये सै : मरियम जो मगदलीनी कुह्वावै थी, जिसम्ह तै सात औपरी आत्मा लिकड़ी थीं,
\v 3 अर हेरोदेस के भण्डारी खोजा की बीरबान्नी योअन्ना, अर सुसन्नाह, अर घणखरी दूसरी लुगाई| ये आपणे धन तै उसकी सेवा-बाड़ी करै थीं|
\v 4 जिब्ब बड्डी भीड़ कट्ठी होई अर नगर-नगर के माणस उसकै धोरै चालकै आवै थे, तो उसनै उदाहरण म्ह कह्या
\v 5 “एक बोण आळा बीज बोण लिकड़या| बोंदे होये कीमे  बीज राही कै कंठारै पड़या, अर रोंद्या गया, अर अकास के पन्छियाँ नै उसताही चुग लिया|
\v 6 कीमे  बीज चट्टान पै पड़या, अर जाम्या, पर आल ना मिलण कै कारण सुखग्या|
\v 7 कीमे झाड़ियाँ कै बिच्चाळै पड़या, अर झाड़ियाँ नै गेलै-गेलै सरककै उसताही दबा दिया|
\v 8 कीमे बढ़िया धरती पै पड़या, अर जामकै सौ गुणा फळ ल्याया|” न्यू कहकै उसनै ठाड्डू बोल तै कह्या, “जिसके सुणन के कान हो ओ सुण ले|”
\v 9 उसके चेल्यां नै उसतै बुझ्झया के इस उदाहरण का के मतलब सै?
\v 10 उसनै कह्या, “थारै ताही पणमेशर कै राज्य के भेद्दां की समझ दे राक्खी सै, पर औरा नै उदाहरणा म्ह सुणाया जावै सै, इसकरकै के  ‘वे देखदे होए भी कोनी देखै, अर सुणदे होए भी कोनी समझै |”
\v 11 उदाहरण का मतलब यों सै : बीज पणमेशर का बचन सै
\v 12 राही कै कंठारै के वे सै, जिन्नै सुणा; फेर शैतान आकै उनकै मन म्ह तै बचन ठा ले जावै सै के कदे इसा ना हो के वे बिश्वास करकै उद्धार पावै|
\v 13 चट्टान पै के वे सै के जिब्ब सुणै सै, तो राज्जी होकै बचन नै अपणावै सै, पर जड़ कोनी पकड़दे वे माड़ी वार ताही बिश्वास राक्खै सै अर हिम्तान कै बख्त बहक जावै सै|
\v 14 जो झाड़ियाँ म्ह पड़या, यों वे सै जो सुणै सै, पर आगै जाकै चिन्ता, अर धन, अर जिन्दगी के ऐश-आराम म्ह फँस जावै सै अर उनका फळ कोनी पकदा|
\v 15 पर बढ़िया धरती के वे सै, जो बचन सुणकै भले अर आच्छे मन तै साम्मे राखै सै, अर धीरज तै फळ ल्यावै सै|
\v 16 “कोए दिवा बाळ कै बास्सण तै कोनी ढकदा, अर ना खाट तळै धरै सै, पर दीवट पै धरै सै के भीत्त्तर आणआळे चाँदणा पावै|
\v 17 कीमे लुहक्या कोनी जों दिखाया कोनी जावै, अर ना कीमे लहको सै जो जाणी नीं जावै अर दिख्दी ना हो|
\v 18 ज्यांतै चौकस रहो के थम किस तरिया सुणो सो? क्यूँके जिसकै धोरै कोनी सै उसतै दिया जावैगा, अर जिसकै धोरै नीं  सै उसतै ओ भी ले लिया जावैगा, जिसनै ओ आपणा समझै सै|”
\v 19 उसकी माँ अर उसके भाई उसकै धोरै आए, पर भीड़ कै बाबत उसतै फेट नीं सके
\v 20 उसतै कह्या गया, “तेरी माँ अर तेरे भाई बाहरण खड़े होए, तेरै तै फेटणा चाहवै सै|”
\v 21 उसनै इसकै जबाब म्ह उनतै कह्या, “मेरी माँ अर मेरे भाई यए सै, जो पणमेशर का शब्द सुणै अर मान्नै सै|”
\v 22 फेर एक दिन ओ अर उसके चेल्ले किस्ती पै चढ़े, अर उसनै उनतै कह्या, “आओ, झील कै परली ओड़ चाल्ला|” आखर उन्नै किस्ती खोल दी|
\v 23 पर जिब्ब किस्ती चालरी थी, तो ओ सोग्या : अर झील पै आंधी आ गी, अर किस्ती पाणी तै भरण लाग गी अर वे खतरै म्ह थे|
\v 24 फेर उन्नै धोरै आकै उसताही जगाया, अर कह्या, “हे मालिक!  हे मालिक!  म्हारा नास होण नै होरया सै|” फेर उसनै उठकै आँधी ताही अर पाणी की झालां ताही धमकाया अर वे थम्गे अर शान्ति होई|
\v 25 फेर उसनै उनतै कह्या, “थारा बिश्वास कित था?” पर वे डरगे अर हैरान होकै आपस म्ह कहण लाग्गे, “यों कौण सै जो आँधी अर पाणी नै भी हुक्म देवै सै, अर वे उसकी मान्नै सै?”
\v 26 फेर वे गिरासेनियां कै देश म्ह पहोच्चे, जो उस पार गलील कै श्यामी सै|
\v 27 जिब्ब ओ कंठारै पै उतरया तो उस नगर का एक माणस उसतै फेट्या जिसम्ह औपरी आत्मां थीं| ओ घणे दिनां तै उघाड़ा था अर ना घरा रहवै था बल्के चांणीयां ( कब्रिस्तान) म्ह रहवै था|
\v 28 ओ यीशु नै देखकै किल्की मारण लाग्या अर उसकै श्यामी पड़कै ठाड्डू बोल तै कह्या, “हे परम प्रधान पणमेशर के बेट्टे यीशु!  मन्नै तेरैतै के काम? मै तेरैतै बिनती करूं सूं, मन्नै कांल ना करै|”
\v 29 क्यूँके ओ उस औपरी आत्मा ताही उस माणस म्ह तै लिकड़ण का हुक्म देवै था, इसकरकै के ओ उस पै बार-बार हावी होवै थी| ऊतो माणस उसनै साँकळां अर बेलां तै जुड़ै थे फेरभी ओ बंधना नै तोड़ देवै था, अर औपरी आत्मा उसनै बण म्ह भजाए फिरै थी|
\v 30 यीशु नै उसतै बुझ्झया, “तेरा के नाम सै? उसनै कह्या, “फ़ौज,” क्यूँके घणी औपरी आत्मां उसम्ह रहवै थीं|
\v 31 उन्नै उसतै बिनती करी के हमनै अथाह अथाह खड्डै म्ह जाण का हुक्म ना देवै|
\v 32 उड़ै पहाड़ पै सुअरां का एक बड्डा टोळ चरै था, इसकरकै उन्नै उसतै बिनती करी के हमनै उनम्ह पैठने दे| उसनै उनताही जाण दिया|
\v 33 फेर औपरी आत्मां उस माणस म्ह तै लिकड़ कै सुअरां म्ह जा पड़ी अर ओ टोळ कड़ाड़े पै तै झपटकै झील म्ह जा पड़या अर डूब मरया|
\v 34 पाळीं यों जो होया था देखकै भाज्जे, अर नगर म्ह अर गाम्मां म्ह जाकै उसकी खबर दी|
\v 35 माणसा  जो होया था उसनै देखण नै लिकड़े, अर यीशु कै धोरै आकै जिस माणस तै औपरी आत्मां लिकड़ी थी, उसनै यीशु के पायां कै धोरै लत्त्ते पहरे अर होश म्ह बैठे होये पाकै डरगे;
\v 36 अर देखणआळे नै उनताही बताया के ओ औपरी आत्मायां का कांल करया होड़ माणस किस तरिया ठीक होया|
\v 37 फेर गिरासेनियां कै ओरै-धोरै के सारे माणसा नै यीशु तै बिनती करी के म्हारै उरै तै चल्या जा; क्यूँके वे घणे डरगे थे| आखर म्ह ओ किस्ती पै चढ़कै बोहड़ आया|
\v 38 जिस माणस म्ह औपरी आत्मां लिकड़ी थीं ओ उसतै बिनती करण लागग्या के मन्नै आपणे गेल्या रहण दे, पर यीशु नै उस ताही बिदा करकै कह्या,
\v 39 “आपणे घरा बोहड़ जा अर माणसा  तै बता के पणमेशर नै तेरै खातर किसे बड्डे-बड्डे काम करे सै|" ओ जाकै सारे नगर म्ह प्रचार करण लाग्या के यीशु नै मेरै खातर किसे बड्डे-बड्डे काम करे|
\v 40 जिब्ब यीशु बोहड़या तो माणस उसतै राज्जी होकै फेट्टे, क्यूँके वे सारे उसकी बाट  देक्खै थे|
\v 41 इतनै म्ह याईर नामक एक माणस जो आराधनालय का सरदार था, आया अर यीशु कै पायां म्ह पड़कै उसतै बिनती करण लागग्या के मेरै घरा चाल,
\v 42 क्यूँके उसकी बारहा साल की एकल्ली बेट्टी थी, अर वा मरण नै होरी थी| जिब्ब ओ जावै था, जद माणस उस पै गीरै पड़ै थे|
\v 43 एक लुगाई नै जिसकै बारहा साल तै लहू बहण की बीमारी थी, अर जो आपणी सारी कमाई डाक्टरां कै पाच्छै बरतगी थी, फेरभी किसे कै हाथ तै चंगी कोनी हो सकी थी,
\v 44 पाच्छै तै आकै उसके लत्त्ते  कै पल्ले नै छुया, अर जिब्बे उसका लहू बहणा बन्द होगा|
\v 45 इस पै यीशु नै कह्या, “मेरैताही किसनै छुया?” जिब्ब सारे नाट्टण लाग्गे, तो पतरस अर उसके ढब्बीयाँ नै कह्या, “हे मालिक,  तन्नै तो भीड़ दबाण लागरी सै अर तेरैपै पड़ण लागरी सै|”
\v 46 पर यीशु नै कह्या, “किसे नै मेरै ताही छुआ सै, क्यूँके मन्नै बेरा पाटग्या के मेरै म्ह तै सामर्थ लिकड़ी सै|”
\v 47 जिब्ब लुगाई नै देख्या के मै लुहक कोनी सकदी, फेर  काम्बदी  होई आई अर उसकै पायां पै पड़कै सारे माणसा कै श्यामी बताया के उसनै किस कारण उस ताही छुया, अर किस तरिया जिब्बे चंगी होई|
\v 48 उसनै उसतै कह्या, “बेट्टी, तेरै बिश्वास नै तेर ताही चंगा करया सै, राज्जी-राज्जी चली जा|”
\v 49 वा न्यू कहे री थी के किसे नै आराधनालय कै सरदार कै उरै तै आकै कह्या, “तेरी बेट्टी मर ली सै : गुरु नै कांल ना करै|”
\v 50 यीशु नै न्यू सुण कै उसतै जबाब दिया, “मतना डरै; सिर्फ बिश्वास रख, तो वा बच जावैगी|”
\v 51 घर म्ह आकै उसनै पतरस, यूहन्ना, याकूब, अर छोरी के माँ-बाप नै छोड़ दूसरे किसे नै आपणे गेल्या भीत्त्तर कोनी आण दिया|
\v 52 सारे उसकै बाबत रोण-पिट्टण लागरे थे, पर उसनै कह्या, “रोओ मतना; वा मरी कोनी पर सोवै सै|”
\v 53 वे न्यू जाण कै के वा मरगी सै उसका मखौल करण लाग्गे|
\v 54 पर उसनै उसका हाथ पकड़या, अर रुक्का मारकै कह्या, “हे छोरी, उठ!”
\v 55 फेर उसका जी बोहड़ आया अर वा जिब्बे उठ बैठी| फेर उसनै हुक्म दिया के उसनै कीमे खाण नै द्यो|
\c 9
\v 1 फेर उसनै बारहा ताही बुलाकै उन्नै सारी औपरी आत्मायां अर बीमारियाँ ताही दूर करण की सामर्थ  अर हक्क दिया,
\v 2 अर उन्नै पणमेशर कै राज्य का प्रचार करण अर बिमारां ताही आच्छा करण खातर खन्दाया|
\v 3 उसनै उनतै कह्या, राह खातर कीमे ना लियो, ना तो लाठी, ना झोळी, ना रोट्टी, जा रपिये अर ना दो-दो कुरते|
\v 4 जिस किसे घर म्ह उतरो, उड़ए रहो, अर उड़ए तै बिदा होइयो|
\v 5 जो कोए थमनै नीं अपणावै, उस नगर तै जांदे होये आपणे पायां की धुळ झाड़ दियो के उन पै गवाही होवै|”
\v 6 आखर म्ह वे लिकड़ कै गाम-गाम सुसमाचार सुणान्दे, अर हरेक माणसा नै चंगा करदे होये हांडदे रहे|
\v 7 देश के चौथाई राजा हेरोदेस यों सारा सुण कै घबराग्या, क्यूँके कीमे नै कह्या, के यूहन्ना मरे होया म्ह तै जिन्दा होया सै,
\v 8 अर कुछा नै न्यू कह्या के एलिय्याह दिख्या सै, अर औरां नै न्यू के पुराणे नब्बियाँ म्ह तै कोए जिन्दा होया सै|
\v 9 पर हेरोदेस नै कह्या, “यूहन्ना का तो मन्नै सिर कटवाया, इब यो कौण सै जिसकै बाबत इसी बात सुणु सूं?” अर उसनै उसताही देखण की चाहन्ना करी|
\v 10 फेर प्रेरिता नै बोहड़कै जो कीमे उन्नै करया था, उसताही बता दिया; अर ओ उन्नै न्यारे करकै बैतसैदा नामक नगर म्ह लेग्या|
\v 11 न्यू जाण कै भीड़ उसकै गेल्या हो ली, अर ओ राज्जी होकै उनतै फेट्या, अर उन तै पणमेशर कै राज्य की बात करण लाग्या, अर जो चंगे होणा चाहवै थे उन ताही चंगा करया|
\v 12 जिब्ब दिन छिपण लाग्या तो बारहा नै आकै उसतै कह्या, “भीड़ नै जाण दे के चौगरदे के गाम्मां अर बगड़ां म्ह जाकै ठहरै अर खाणै का जुगाड़ करै, क्यूँके हम उरै बियाबान जंगहा म्ह सा|”
\v 13 उसनै उनतै कह्या, “थमए उन्नै खाण नै द्यो|” उन्नै कह्या, “म्हारै धोरै पाँच रोट्टी अर दो मच्छीयां नै छोड़ कै और कीमे कोनी;  पर हम्बै, जै हम जाकै इन सारया खातर खाणा मोल ल्यावा, फेर हो सकै सै|” वे माणस तो पाँच हजार माणसा कै करीबन थे|
\v 14 फेर उसनै आपणे चेल्यां तै कह्या, “उन्नै पचास-पचास करकै लैणपतार बिठा द्यो|”
\v 15 उन्नै न्यूए करया, अर सारया ताही बिठा दिया|
\v 16 फेर उसनै वे पाँच रोटियाँ अर दो मच्छियाँ ली, सुर्ग कान्नी लखाकै धन्यवाद करया, अर तोड़-तोड़कै चेल्यां ताही देंदा गया के माणसा ताही बांडै|
\v 17 फेर सारे खाकै छिकगे, अर चेल्यां नै बचे होड़  टुकड़यां  तै बारहा टोकरी भरकै ठाई|
\v 18 जिब्ब ओ एक्लै म्ह प्रार्थना करै था अर चेल्ले उसकै गेल्या थे, तो उसनै उनतै बुझ्झया, “माणस मन्नै के कहवै सै?”
\v 19 उन्नै जबाब दिया, “यूहन्ना बपतिस्मा देवण आळा, अर कोए एलिय्याह, अर कोए यों के पुराणे नब्बियाँ म्ह तै कोए जिन्दा होया सै|”
\v 20 उसनै उनतै बुझ्झया, “पर थम मन्नै के कहो सो? पतरस नै जबाब दिया, “पणमेशर का मसीह|”
\v 21 फेर उसनै उनतै चिता कै कह्या के न्यू किस्से ना कहियो|
\v 22 फेर उसनै कह्या, “माणस कै बेट्टे खातर जरूरी सै के ओ घणा दुःख ठावै, अर पुर्णीए अर प्रधान याजक अर शास्त्री उसनै माड़ा समझ कै मार देवै, अर ओ तीसरै दिन जिन्दा होज्या|”
\v 23 उसनै सारया तै कह्या, जै कोए मेरै गेल्या आणा चाहवै,  तो खुद तै नाट्टै अर हरेक दिन आपणा क्रूस ठाए मेरै गेल्या हो ले|
\v 24 क्यूँके जो कोए आपणा जी बचाणा चाहवैगा ओ उसनै खोवैगा, पर जो कोए मेरी खातर आपणा जी खोवैगा ओए उसनै बचावैगा|
\v 25 जै माणस सारी दुनिया नै पा ले ऐ आपणा जी खो दे  या नुकसान ठावै, तो उसनै के फैयदा?
\v 26 जो कोए मेरैतै अर मेरी बात्त्तां तै सरमावैगा, माणस का बेट्टा भी, जिब्ब आपणी अर आपणे बाप की अर पवित्र सुर्गदुत्त्तां की महिमा सुदा आवैगा, तो उसतै सरमावैगा|
\v 27 मै थमनै साच्ची कहूँ सूं, के जो याड़़ै खड़े सै, उनम्ह तै कीमे इसे सै के जिब्ब ताही पणमेशर का राज्य ना देख लेवै, जद ताही मौत का सुआद कोनी चाखैगें|”
\v 28 इन बात्त्तां कै कोए आठ दिनां पाच्छै ओ पतरस, यूहन्ना अर याकूब नै गेल्या लेकै प्रार्थना करण खातर पहाड़ पै गया|
\v 29 जिब्ब ओ प्रार्थना करै था, तो उसकै मुँह का रूप बदलग्या, अर उसके लत्त्ते धोळे होकै चमकण लाग्गे|
\v 30 अर लखाओ, मूसा अर एलिय्याह ये दो माणस उसकै गेल्या बतळावै थे|
\v 31 ये महिमा सुदा दिख्खे अर उसकै मरण का जिक्रा करै थे, जो यरूशलेम म्ह होण आळा था|
\v 32 पतरस अर उसके ढब्बी नींद म्ह होरे थे, अर जिब्ब सई तरिया सोद्दी म्ह आए, तो उसकी महिमा  अर उन दो माणसा नै, जो उसकै गेल्या खड़े थे, देख्या|
\v 33 जिब्ब वे उसकै धोरै तै जाण लाग्गे, तो पतरस नै यीशु तै कह्या, "हे मालिक, म्हारा उरै रहणा भला सै : आखर म्ह हम तीन मण्डप बणावा, एक तेरै खातर, एक मूसा खातर, एक एलिय्याह कै खातिर|” उसनै बेरा कोनी था के कह के रह्या सै|
\v 34 ओ न्यू कहवैए था के एक बादळ नै आकै उन पै छाया करी, अर जिब्ब वे उस बादळ तै घिरण लाग्गे तो भय मानगे|
\v 35 फेर उस बादळ म्ह तै यों शब्द लिकड़या, “यो मेरा बेट्टा अर मेरा छांटया होया सै, इसकी सुणो|”
\v 36 या आवाज होंदए यीशु एक्ला होग्या; अर वे बोल-बाल्ले रहे, अर जो कीमे देख्या था उसकी कोए बात उन दिनां म्ह किस्से तै नीं कही|
\v 37 दुसरै दिन जिब्ब ओ पहाड़ तै उतरया तो एक बड्डी भीड़ उस तै आ फेट्टी|
\v 38 अर लखाओ, भीड़ म्ह तै एक माणस नै किल्की मारकै कह्या, "हे गुरु, मै तेरै तै बिनती करूं सूं के मेरै छोरे पै दया की निंगाह फेर दे; क्यूँके ओ मेरा एक्ला छोरा सै|
\v 39 अर लखा, एक औपरी आत्मा उसनै पकड़ै थी, अर ओ एकदम किल्की मारै था; अर वा उसनै इसा मरोड़ै थी के ओ मुँह तै झाग फैक्कै था; उसनै रोंदकै घणी मुश्किल तै छोड्डै थी|
\v 40 मन्नै तेरे चेल्यां तै बिनती करी के उसनै लिकाड़ै, पर वे कोनी काड सके|”
\v 41 यीशु नै जबाब दिया, “हे अबिश्वासी अर जिद्दी माणसो, मै कद ताही थारै गेल्या रहूँगा अर थारी ओट्टूगाँ? आपणे छोरे नै उरै लिया|”
\v 42 जिब्ब ओ आवै था तो औपरी आत्मा नै उस ताही पटक कै मरोड़या, पर यीशु नै उस औपरी आत्मा ताही धमकाया अर छोरै ताही ठीक करकै बाप तै थमा दिया|
\v 43 फेर सारे माणस पणमेशर कै घणे सामर्थ तै हैरान होए| पर जिब्ब सारे माणस उन सारे कारनाम्यां तै जो ओ करै था, हक्के-बक्के थे, तो उसनै आपणे चेल्यां तै कह्या,
\v 44 “थम इन बात्त्तां पै गौर करो, क्यूँके माणस का बेट्टा माणसा कै हाथा तै पकड़वाया जाण नै सै|”
\v 45 पर वे इस बात नै कोनी समझै थे, अर या बात उनतै लुहकी रही के उन्नै उसका बेरा नीं पाट्टै; अर वे इस बात कै बारै म्ह उसतै बुझ्झण तै डरै थे|
\v 46 फेर उनम्ह या बहस होण लाग्गी के म्हारै तै बड्डा कौण सै|
\v 47 पर यीशु नै उनकै मन के बिचारा ताही पढ़ लिया, अर एक बाळक नै लेकै आपणै धोरै खड़या करया,
\v 48 अर उनतै कह्या, “जो कोए मेरै नाम तै इस बाळक नै अपणावै सै, ओ मन्नै अपणावै सै; अर जो कोए मन्नै अपणावै सै, ओ मेरै खन्दाण आळै नै भी अपणावै सै, क्यूँके जो थारै म्ह सारया म्ह छोटे तै छोट्टा सै, ओए बड्डा सै|”
\v 49 फेर यूहन्ना नै कह्या, “हे मालिक, हमनै एक माणस ताही तेरै नाम तै औपरी आत्मा लिकाड़दे देख्या, अर हमनै उस तै मना करया, क्यूँके ओ म्हारै गेल्या तेरै पाच्छै कोनी आन्दा|”
\v 50 यीशु नै उसतै कह्या, उसनै नाट्टो ना; क्यूँके जो थारै बिरोध म्ह नीं, ओ थारै कान्नी सै|”
\v 51 जिब्ब उसके उप्पर ठाए जाण के दिन पुरे होण पै थे, तो उसनै यरूशलेम जाण का बिचार पक्का करया|
\v 52 उसनै आपणै आगै दूत खन्दाए| वे सामरियाँ कै एक गाम म्ह गए के उसकै खातर जंगहा त्यार करै|
\v 53 पर उन माणसा  नै उसताही उतरण कोनी दिया, क्यूँके ओ यरूशलेम जावै था|
\v 54 न्यू देखकै उसके चेल्ले याकूब अर यूहन्ना नै कह्या, “हे प्रभु, तू के चाहवै सै के हम हुक्म देवा, के अकास तै आग गिरकै उन्नै भस्म कर दे?”
\v 55 पर उसनै बोहड़ कै उनताही धमकाया [अर कह्या,”थम नीं जाणदे के थम किसी आत्मा के सो| क्यूँके माणस के बेट्टा लोग्गां नै ज्यान तै मारण कोनी आया, बल्के उन्नै बचाण आया सै|”]
\v 56 अर वे किसे दुसरै गाम म्ह चले गये|
\v 57 जिब्ब वे राह म्ह जावै थे, तो किसे नै उस तै कह्या, “जित-जित तू जावैगा, मै तेरै पाच्छै हो ल्यूँगा|”
\v 58 यीशु नै उस तै कह्या, “लोमड़ीयां के घुरकुल्ली अर अकास के पन्छिया के घोसले होवै सै, पर माणस के बेट्टे खातर सिर लहकोण नै जंगहा कोनी|”
\v 59 उसनै दुसरै तै कह्या, “मेरै पाच्छै हो ले|” पर उसनै जबाब दिया, “हे प्रभु, मन्नै पह्ल्या जाण दे के मै आपणै बाप नै गाड़ आऊँ|”
\v 60 उसनै उसतै कह्या, “मरे होया नै आपणे मुरदे गाडण द्यो, पर तू जाकै पणमेशर कै राज्य की कहानी सुणा|”
\v 61 एक और नै भी कह्या, “हे प्रभु, मै तेरै पाच्छै हो लूँगा; पर पह्ल्या मन्नै जाण दे के आपणे घरा के माणसा  तै बिदा ली याऊँ|”
\c 10
\v 1 इन बात्त्तां कै बात प्रभु नै सत्तर और माणस पक्के करे, अर जिस जिस गाम अर जंगहा पै ओ खुद जाण आळा था, उड़ै उन्नै दो-दो करकै आपणे आगै खन्दाया|
\v 2 उसनै उनतै कह्या, "पके होये खेत घणे सै, पर लमणीयारे घाट सै; इसकरकै खेत कै मालिक तै बिनती करो के ओ आपणे खेत काट्टण नै लमणीयारे खन्दावै|
\v 3 जाओ; लखाओ, मै थमनै भेड्डा कै तरिया भेड़ीयाँ कै बिच्चाळै म्ह खन्दाऊँ सूं|
\v 4 इसकरकै ना बटुआ, ना झोळी, ना जुत्ते ल्यो; अर ना राह म्ह किसे तै नमस्कार करो|
\v 5 जिस किसे घर म्ह जाओ, पहल्लै कहो,  'इस घर पै कल्याण हो|'
\v 6 जै उड़ै कोए कल्याण कै जोग्गा होगा, तो थारा कल्याण उस पै थमैगा, नीं तो थारै धोरै बोहड़ आवैगा|
\v 7 उस्से घर म्ह रहो, अर जो कीमे उनतै मिलै, ओए खाओ-पीओ, क्यूँके मजदूर नै आपणी मजदूरी मिलणी चाहिए; घर - घर नीं हांडणा|
\v 8 जिस नगर मै जाओ, अर उड़ै के माणस थमनै उतारै, तो जो कीमे थारै श्यामी धरया जावै ओए खाओ|
\v 9 उड़ै के बिमाराँ नै चंगा करो अर उनतै कहो,  'पणमेशर का राज्य थारै धोरै आण पहोच्या सै|'
\v 10 पर जिस नगर म्ह जाओ, अर उड़ै कै माणस थमनै नीं अपणावै, तो उसके बजारां म्ह जाकै कहो,
\v 11 'थारै नगर की धूळ भी, जो म्हारे पायां म्ह लाग्गी सै, हम थारै श्यामी झाड़ देवा सा; फेरभी न्यू जाण ल्यो के पणमेशर का राज्य थारै धोरै आण पहोच्या सै|"
\v 12 मै थमनै कहूँ सूं के उस दिन उस नगर हालत घणी सहण जोग्गी होवैगी|
\v 13 “हाय खुराजिन ! हाय बैतसैदा ! जो सामर्थ के कारनाम्मे थारै म्ह करे गए, जै सूर-सैदा म्ह करे जांदे तो टाट ओढकै अर राख पै बैठ कै कद के मन पलटदे|
\v 14 पर न्याय कै दिन थारी हालत तै सूर-सैदा की हालत घणी सहण जोग्गा होगी|
\v 15 अर हे कफरनहूम, के तू सुर्ग ताही ऊँच्चा करया जावैगा? तू तो अधोलोक ताही तळै जावैगा|
\v 16 “जो थारी सुणै सै, ओ मेरी सुणै सै; अर जो थमनै निच्चा समझै सै, ओ मन्नै निच्चा समझै सै; अर जो मन्नै निच्चा समझै सै; ओ मेरे खन्दाणआळै ताही निच्चा समझै सै|”
\v 17 वे सत्तर राज्जी होंदे होये बोह्ड़े अर बोल्ले, “हे प्रभु, तेरै नाम तै भुण्डी औपरी आत्मा भी म्हारे काबू म्ह सै|”
\v 18 उसनै उनतै कह्या, “मै शैतान ताही बिजळी की तरिया सुर्ग तै पड़या होड़ देख रह्या था|
\v 19 लखाओ, मन्नै थारै ताही साँपां अर बिच्छुवां ताही रोंदण का, अर बैरी की सारी सामर्थ पै हक्क दिया सै; अर किसे चीज तै थम नै कीमे नुक्सान कोनी होवैगा|
\v 20 फेरभी इतने राज्जी मतना होवो के आत्मा थारै काब्बू म्ह सै, पर इसतै राज्जी होवो थारे नाम सुर्ग पै लिक्खे सै|”
\v 21 उस्से बख्त ओ पवित्रआत्मा म्ह होकै ख़ुशी तै भरग्या, अर बोल्या, “हे पिता, सुर्ग अर धरती के प्रभु, मै तेरा धन्यवाद करूं सूं के तन्नै इन बात्त्तां ताही ज्ञानियाँ अर श्याणा तै ल्कोए राख्या, अर बाळका पै प्रगट करया| हम्बै, हे पिता, क्यूँके तन्नै योए भाया|
\v 22 मेरे बाप नै मेरै तै सारा कीमे सौप दिया सै; अर किस्से नै नीं बेरा के बेट्टा कौण सै, सिवा बाप के, अर बाप कौण सै न्यू भी किस्से नै कोनी बेरा सिवाए बेट्टे कै, अर ओ जिस पै बेट्टा उस ताही प्रगट करणा चाहवै|”
\v 23 फेर चेल्यां की ओड़ बोहड़ कै एक्लै म्ह बोल्या, “धन्य सै वे आँख, जो ये बात जो थम देक्खो सो, देक्खै सै|
\v 24 क्यूँके मै थारै तै कहूँ सूं के घण खरे नब्बियाँ अर राजायां नै चाह्या के जो बात थम देक्खो सो, देक्खै, पर कोनी देक्खी, अर जो बात थम सुणो सो सुणै पर कोनी सुणी|”
\v 25 अर लखाओ, एक व्यस्थापक उठ्या अर न्यू कहकै उसका हिम्तान लेण लाग्या, “हे गुरु, अनन्त जीवन का वारिस होण खातर मै के करूं?”
\v 26 उसनै उसतै कह्या, “नियम-कायदा म्ह के लिख्या सै? तू किस तरिया पढ़ै सै?”
\v 27 उसनै जबाब दिया, “तू प्रभु, आपणे पणमेशर तै आपणे सारै मन अर आपणे सारै जी अर आपणे सारै दम अर आपणी सारी अक्ल कै गेल्या प्रेम राख; अर आपणे पड़ौसी तै आपणे जिसा प्रेम राख|”
\v 28 उसनै उसतै कह्या, “तन्नै सई कह्या, “न्यू करिये जिबे तू जिन्दा रहवैगा|”
\v 29 पर उसनै खुद ताही धर्मी ठहराण की मर्जी तै यीशु तै बुझ्झया, “तो मेरा पड़ौसी कौण सै?
\v 30 यीशु नै जबाब दिया, “एक माणस यरूशलेम तै यरीहो नै जावै था के डाकुवां नै घेर कै उसके लत्त्ते तार लिये, अर पिट-छेत कै उसताही अधमरा छोड़कै चले गये|
\v 31 अर इसा होया के उस्से राही तै एक याजक जावै था, पर उसनै देखकै टळकै चल्या गया|
\v 32 इस्से ढाळ एक लेवी उस ठोड़ या जंगहा पै आया, ओ भी टळकै चल्या गया|
\v 33 पर एक सामरी मुसाफर ओड़ै तै लिकड़या, अर उस ताही देखकै तरस खाया|
\v 34 उसनै उसकै लोवै आकै उसके घायाँ पै तेल अर दाखरस गेरकै पट्टी बाँधीं, आपणी सवारी पै चढ़ा कै सराय म्ह लेग्या, अर उसकी सेवा-पाणी करी|
\v 35 दुसरे दिन उसनै दो दीनार काड कै सराय कै मालिक तै दिये, अर कह्या, “इसकी सेवा-पाणी करिये, अर जो कीमे तेरा और लागैगा, ओ मै बोहड़दा होया भर द्युगां|”
\v 36 इब तेरी समझ म्ह जो डाकुवां म्ह घिरग्या था, इन तीननां म्ह तै उसका पड़ोसी कौण ठहरया?”
\v 37 उसनै कह्या, “ओए जिसनै उस पै दया करी|” यीशु नै उसतै कह्या, “जा, तू भी न्यूए करया कर|”
\v 38 जिब्ब वे जावै थे तो ओ एक गाम म्ह गया, अर मार्था नाम की एक लुगाई नै उसताही आपणे घरा तारया|
\v 39 मरियम नाम की उसकी एक बेब्बे थी| वा प्रभु कै पायां म्ह बैठकै उसका बचन सुणै थी|
\v 40 पर मार्था सेवा-पाणी करदे-करदे घबरा गी, अर उसकै लवै आकै कहण लाग्गी, “हे प्रभु, के तन्नै कीमे भी फ़िक्र कोनी के मेरी बेब्बे नै मेरै ताही सेवा-पाणी कै खातर एक्ली छोड़ दिया सै?” इस करकै उसतै कह के मेरी मदद करै|”
\v 41 प्रभु नै उसतै जबाब दिया, “मार्था, हे मार्था; तू घणी बात्त्तां खातर फ़िक्र करै अर घबरावै सै|
\c 11
\v 1 ओ किसे जगह प्रार्थना कर रह्या था| जिब्ब उसनै प्रार्थना करली,  तो उसके चेल्यां म्ह तै एक नै उस तै कह्या, “हे प्रभु, जिस तरिया यूहन्ना नै आपणे चेल्यां ताही प्रार्थना करणी सिखाई उस्से तरियाए तू भी हमनै सिखा दे|
\v 2 उसनै उनतै कह्या, “जिब्ब थम प्रार्थना करो तो, कहो: ‘हे पिता, तेरा नाम पवित्र मान्या जावै, तेरा राज्य आवै,
\v 3 म्हारी दिन भर की रोट्टी हरेक दिन हमनै दिया कर,
\v 4 अर म्हारे पापां नै बख्श, क्यूँके हम भी आपणे हरेक अपराधी ताही बख्शा सै, अर म्हारा हिम्तान ना लेवै'|”
\v 5 फेर उसनै उनतै कह्या, “थारै म्ह तै कौण सै के उसका एक ढब्बी हो, अर ओ आधी रात नै उसकै धोरै आकै उसतै कहवै, “हे याड़ी, मन्नै तीन रोट्टी दे|
\v 6 क्यूँके एक मुसाफर मेरै धोरै आया सै, अर उसकै श्यामी धरण नै मेरै धोरै कीमे कोनी सै|'
\v 7 अर उसनै भीत्त्तर तै जबाब देवै, ‘मन्नै कांल ना करै; इब तो कुवाड़ मूंद राक्खे सै अर मेरे बाळक मेरै धोरै बिछाणा पै सै, इसकरकै मै उठकै तन्नै कोनी दे सकदा?”
\v 8 मै थारैतै कहूँ सूं, जै उसका ढब्बी होण पै भी उसनै उठ कै नीं देवै, फेरभी उसनै शर्म छोड़कै माँगण कै कारण उसताही जितनी आंट हो उतनी उठकै देवैगा|
\v 9 अर मै थारैतै कहूँ सूं, के माँगो तो थारैतै दिया जावैगा; टोहो, तो थम पाओगे; खटखटाओ, तो थारै खातर खोल्या जावैगा|
\v 10 क्यूँके जो कोए माँगै सै, उसनै मिलै सै; अर जो टोहवै सै, ओ पावै सै; अर खटखटाता सै, उसकै खातर खोल्या जावैगा|
\v 11 थारैम्ह तै इसा कौण बाप होगा, के जिब्ब उसका बेट्टा रोट्टी माँगै, तो उसनै पत्थर देवै; या मच्छी माँगै, तो बदलै म्ह उसनै साँप देवै?
\v 12 या अंडा माँगै तो उसनै बिच्छु दे?
\v 13 आखर जिब्ब थम भुन्डे होकै आपणे बाळकां ताही आच्छी चीज देणा जाणो सो, तो स्वर्गीय बाप आपणे माँगण आळयां नै पवित्रआत्मा क्यातै नीं देवैगा|”
\v 14 फेर उसनै एक गूँगी औपरी आत्मा ताही लिकाड़या| जिब्ब औपरी आत्मा लिकड़गी तो गुंगा बोल्लण लागग्या; अर आदमियाँ नै हैरानी होई|
\v 15 पर उन म्ह तै कीमे नै कह्या, “यों तो बालजबुल नामक औपरी आत्मायां के प्रधान की मदद तै औपरी आत्मायां नै लिकाड़ै सै|”
\v 16 औरां नै उसका हिम्तान लेण खातर उसतै अकास की एक निशानी माँगी|”
\v 17 पर उसनै उनकै मन बिचार पढ़कै, उनतै कह्या, “जिस-जिस राज्य म्ह फूट आवै सै, ओ राज्य उजड़ जावै सै; अर जिस घर म्ह फूट होवै सै, ओ नास हो जावै सै|
\v 18 जै शैतान खुद का बिरोधी हो जावै, तो उसका राज्य किस तरिया बणया रहवैगा? क्यूँके थम मेरै बाबत कहो सो के यों शैतान की मदद तै औपरी आत्मायां नै लिकाड़ै सै|
\v 19 भला जै मै शैतान की मदद तै औपरी आत्मायां नै काडदा, तो थारी ऊलाद किसकी मदद तै लिकाड़ै सै? इसकरकै वए थारा न्याय चुक्दा करैगें|
\v 20 पर जै मै पणमेशर की सामर्थ तै औपरी आत्मायां नै काड्डू सूं, तो पणमेशर का राज्य थारै धोरै आण पहोच्या सै|
\v 21 जिब्ब ठाड्डा माणस राछ जुड़े होए आपणे घर की रुखाली करै सै, तो उसका धन बच्या रहवैगा|
\v 22 पर जिब्ब उसतै बाध कोए और ठाड्डा धावा बोल कै उसनै जीत लेवै सै, तो उसकै वे राछ जिन पै उसका बिश्वास था, खोस लेवै सै अर उसका धन लुटकै बांड देवै सै|
\v 23 जो मेरै गेल्या कोनी ओ मेरै बिरोध म्ह सै, अर जो मेरै गेल्या नीं कट्ठा करदा, ओ खिंडावै सै|”
\v 24 जिब्ब औपरी आत्मा माणस म्ह तै लिकड़ ज्या सै तो सुक्खी जंगहा म्ह आराम टोहन्दी हाँडै सै, अर जिब्ब नीं पांदी तो कहवै सै, ‘मै आपणे उस्से घर म्ह जड़ै तै लिकड़ी थी बोहड़ जाऊँगी|’
\v 25 अर आकै उसनै झाड़ा-बुहारा अर सजा-धज्या पावै सै|
\v 26 फेर ओ जाकै आपणे तै भुण्डी सात और आत्मायां नै आपणे गेल्या ले आवै सै, अर वे उसम्ह बड़कै बसै सै, अर उस माणस की पाच्छैली हालत पह्ल्या तै भी भुण्डी हो जावै सै|”
\v 27 जिब्ब ओ ये बात कहवै था तो भीड़ म्ह तै किसे लुगाई नै ठाड्डू बोळ कै कह्या, “धन्य सै ओ गर्भ जिसम्ह तू रह्या अर वे स्तन जो तन्नै चुस्से|”
\v 28 उसनै कह्या, “हम्बै; पर धन्य वे सै जो पणमेशर का शब्द सुणै अर मान्नै सै|”
\v 29 जिब्ब बड्डी भीड़ कट्ठी होंदी जावै थी तो ओ कहण लाग्या, “इस युग के माणस भुण्डे सै; वे निशानी टोहवै सै; पर योना की निशानी नै छोड़ कै कोए और उन्नै कोनी देई जावैगा|
\v 30 जिसा योना निनवे के आदमियाँ खातर निशानी ठहरी, उस्से तरिया माणस माणस का बेट्टा भी इस युग के आदमियाँ कै खातर ठहरैगा|
\v 31 दक्षिण की राणी न्याय कै दिन इस टैम के माणसा कै गेल्या उठकै उन्नै दोषी ठहरावैगी, क्यूँके ओ सुलैमान का ज्ञान सुणने नै धरती कै कंठारै तै आई, अर लखाओ, उरै ओ सै जो सुलैमान तै भी बड्डा सै|
\v 32 निनवे के माणस न्याय कै दिन इस बख्त कै आदमियाँ कै गेल्या खड़े होकै, उन्नै दोषी ठहरावैगें; क्यूँके उन्नै योना का प्रचार सुणकै मन पलटया, अर लखाओ, उरै ओ सै जो योना तै भी बड्डा सै|
\v 33 “कोए माणस दिवा बाळ कै ओट म्ह या टोकरी तळै कोनी धरदा, पर दीवट पै धरै सै के भीत्त्तर आण आळयां नै चाँदणा मिलै|
\v 34 देही का दिवा आँख सै, इसकरकै जिब्ब तेरी आँख निर्मल सै तो तेरी सारी देही म्ह चाँदणा सै| पर जिब्ब तेरी आँख सई कोनी सै तो तेरी सारी देही भी अंधेरै म्ह सै|
\v 35 इसकरकै चौकन्ने रहो के जो चाँदणा थारै म्ह सै ओ अँधेरा ना हो जावै|
\v 36 इसकरकै जै तेरी देही म्ह चाँदणा हो अर उसका कोए हिस्सा अन्धेरे म्ह ना रहवै तो सारा का सारा इसा चाँदणा होगा, जिस उस बख्त होवै सै जिब्ब दिवा आपणी चमक तै थारै ताही चाँदणा देवै सै|”
\v 37 जिब्ब ओ बात करै था तो किसे फरीसी नै उसतै बिनती करी के मेरै उरै जाकै खाणा खाईयों| ओ भीत्त्तर जाकै खाणा खाण नै बैठ्या|
\v 38 फरीसी नै न्यू देखकै हैरानी होई के ओ खाणा खाण तै पह्ल्या नहाया कोनी|
\v 39 प्रभु नै उसके मन के बिचारां ताही पढ़कै उसतै कह्या, “हे फरीसियों, थम बेल्ली अर थाळी नै ऊप्पर -ऊप्पर  तै तो माँजो सो, पर थारै भीत्त्तर अँधेरा अर भुण्ड भरी सै|
\v 40 हे बेअक्लो! जिसनै बाहरण का हिस्सा बणाया, के उसनै भीत्त्तर का हिस्सा कोनी बणाया?
\v 41 पर हम्बै, भीत्त्तर आळी चिज्जां  नै दान कर द्यो, तो लखाओ, सारा कीमे थारै खातर पवित्र हो जावैगा|
\v 42 “पर हे फरीसियों, थारै पै हाय ! थम पुदीने अर सुदाब का अर कई तरिया के साग-पात का दसवां हिस्सा द्यो सो, पर न्याय ताही अर पणमेशर कै प्यार ताही टाळ द्यो सो, चहिये तो था के इन्नै भी करदे रहन्दे अर उन्नै भी कोनी छोड़दे|
\v 43 हे फरीसियो, थारै पै हाय ! थम आराधनालयां म्ह ख़ास-ख़ास बैठणयां नै चाहो सो अर बजारा म्ह नमस्कार चाहो सो|
\v 44 हाय थारै पै !  क्यूँके थम उन लुहकी होई कब्रा की तरिया सो, जिन पै माणस चाल्लै सै पर कोनी जाणदे|”
\v 45 फेर एक व्यवस्थापक नै उसतै जबाब दिया, “हे गुरु, इन बात्त्तां नै कहकै तू म्हारी बुराई करै सै|”
\v 46 पर यीशु नै जबाब दिया, “हे व्यवस्थापकों थारै पै हाय ! थम इसे बोझ जिनका ठाणा ओख्खा सै, माणसा पै लाद्दो सो   पर थम खुद उन बोझ्झा नै आपणी आन्गळी तै भी कोनी छुन्दे|
\v 47 हाय थारै पै ! थम उन नब्बियाँ की कब्र बनाओ सो, जिन ताही थारै बाप-दाद्यां नै मार दिया था|
\v 48 आखर म्ह थम गवाह सो, अर आपणे बाप-दाद्यां कै काम्मां तै रजामंद सो; क्यूँके उन्नै उन ताही मार दिया अर थम उनकी कब्र बणाओ सो|
\v 49 इस करकै पणमेशर की समझ नै भी कह्या सै, ‘मै उनकै धोरै नब्बीयां अर प्रेरितां नै खन्दाऊगी, अर वे उनम्ह तै कीमे नै मार देंगे, अर कीमे ताही कांल करैगें|’
\v 50 ताके नब्बियाँ का लहू दुनिया की सरूआत तै बहाया गया सै, सारया का ब्यौरा इस युग के माणसा तै लिया जावैगा :
\v 51 हाबिल की हत्या तै लेकै जकर्याह की हत्या ताही, जो  मंढी  अर मन्दर कै बिच्चाळै मारया गया| मै थारै तै सच कहूँ सूं, इन सारया का ब्यौरा इस्से  टैम के माणसा तै लिया जावैगा|
\v 52 हाय थम व्यवस्थापकां पै ! थमनै ज्ञान की ताळी तो ली, पर थम खुद  कोनी बड़े, बड़नियाँ नै भी रोक द्यो सो|”
\v 53 जिब्ब ओ उड़ै तै लिकड़या, तो शास्त्री अर फरीसी भुण्डी तरिया उसकै पाच्छै पड़गें अर छेड़ण लाग्गे के ओ घण खरी बात्त्तां का जिक्रा करै,
\c 12
\v 1 इतनै म्ह जिब हजारां की भीड़ लागगी, उरै ताही के वे एक-दुसरे पै पड़ण लाग्गे थे, तो ओ सारया तै पह्ल्या अपणे चेल्यां तै कहण लाग्या, “फरिसियाँ कै कपटी खमीर तै चौकन्ने रहो|
\v 2 कीमे ढकया कोनी, जो उघाड़या जावैगा; ना कीमे लुक्या सै, जिसका बेरा नीं पटै|
\v 3 इस करकै जो कीमे थमनै अन्धेरे म्ह कह्या सै, ओ चाँदणै म्ह सुणया जावैगा; अर जो थमनै कोठड़ीयाँ म्ह कान्नो कान कह्या सै, ओ छात पै तै प्रचार करया जावैगा|
\v 4 “मै थारै तै जो मेरे ढब्बी सो कहूँ सूं के जो देही नै घात करै सै पर उसकै पाच्छै और कीमे कोनी कर सकदे, उन तै डरियो मतना|
\v 5 मै थमनै सोद्दी दुवाऊँ सूं के थमनै किसतै डरणा चहिये, घात करण कै पाच्छै जिस ताही नरक म्ह गेरण हक्क सै, उस्से तै डरियो| हम्बै, मै थारै तै कहूँ सूं उस्से तै डरियों|
\v 6 के दो पिस्या की पांच गौरियाँ कोनी बिकदी?  फेरभी पणमेशर उनम्ह तै एक नै भी कोनी भुल्दा|
\v 7 थारै सिर के सारे बाळ भी गिणे होये सै, इस करकै डरो मतना, थम घणी गौरियाँ तै बढ़कै सो|
\v 8 “मै थारै तै कहूँ सूं जो कोए माणसा कै श्यामी मन्नै मान लेवैगा उसनै माणस का बेट्टा भी पणमेशर कै सुर्गदुत्त्तां कै श्यामी मान लेवैगा|
\v 9 पर जो माणसा कै श्यामी मेरै बारै म्ह मुकर जावैगा, उसका पणमेशर कै सुर्गदुत्त्तां कै श्यामी इन्कार करया जावैगा|
\v 10 “जो कोए माणस कै बेट्टे कै बिरोध म्ह कोए बात कहवै, उसका खोट बखस्या जावैगा, पर जो पवित्रआत्मा की बुराई करै, उसका खोट बखस्या कोनी जावैगा|”
\v 11 जिब्ब माणस थमनै पंचायतां अर हाकीमां अर अधिकारियां कै श्यामी ल्यावै, तो फ़िक्र ना करियो के हम किस तरिया तै या के जबाब देवा, या के कहवा|
\v 12 क्यूँके पवित्रआत्मा उस्से  टैम थमनै सिखा देगा के, के कहणा चहिये|”
\v 13 फेर भीड़ म्ह तै एक नै उसतै कह्या, “हे गुरु, मेरे भाई तै कह के बाप कै धन नै मेरै गेल्या बांड लेवै|”
\v 14 उसनै उसतै कह्या, “हे माणस, किसनै मेरै ताही थारा न्यायी या बांडणआळा बणा दिया सै?”
\v 15 अर उसनै उनतै कह्या, “चौकन्ने रहो, अर सारी तरिया कै लोभ-लालच तै खुद नै बचा कै राक्खो; क्यूँके किसे की जिन्दगी उसकै आब्ल धन तै कोनी होंदी|”
\v 16 उसनै उनतै एक उदाहरण कह्या, “किसे साहूकार की धरती म्ह घणी पैदावार होई|”
\v 17 फेर ओ आपणे मन म्ह बिचार करण लाग्या, “मै के करूं? क्यूँके मेरै उरै जंगहा कोनी जित आपणी उपज वैगरा धरुं|”
\v 18 अर उसनै कह्या, “मै न्यू करूँगा : मैं आपणी बखारियाँ (खलिहान) तोड़ कै उनतै कुठला बनाऊंगा; अर उड़ै आपणा सारा नाज अर धन धरुंगा;
\v 19 अर आपणे जी तै कहूँगा के जी, तेरै धोरै घणे साल खातर घणा धन धरया सै; चैन कर, खा, पी, सुख तै रह|”
\v 20 पर पण नै उसतै कह्या, “हे बेअक्लो, इस्से रात तेरा जी तेरै तै ले लिया जावैगा; फेर जो कीमे तन्नै कट्ठा करया सै ओ किसका होगा?”
\v 21 इस्से तरिया ओ माणस भी सै जो आपणे खातर धन कट्ठा करै सै, पर पणमेशर की निंगाह म्ह साहूकार कोनी|”
\v 22 फेर उसनै आपणे चेल्यां तै कह्या, “इस करकै तै थम नै कहूँ सूं, आपणे जी की फ़िक्र ना करो के हम के खावागें; ना आपणी देही की के, के पहरागें|
\v 23 क्यूँके खाणै तै जी , अर लत्यां तै देही बढ़कै सै|
\v 24 काग्गां पै ध्यान द्यो:   वे ना बोवै सै, ना काट्टै सै; अर ना उनके भण्डार अर कुठले होवै सै; फेरभी पणमेशर उन्नै पाळै सै| थारा मोल पन्छियाँ तै बाध सै|
\v 25 थारै म्ह तै इसा कौण सै जो फ़िक्र करण तै आपणी उम्र की एक घड़ी भी बाध कर सकै सै?
\v 26 इस करकै जै थम सारया तै छोट्टा काम भी कोनी कर सकदे,  तो और बात्त्तां खातर क्यातै फ़िक्र करो सो?
\v 27 सोसनां कै दरख्तां पै गौर करो के वे किस तरिया बढ़ै सै : वे ना मैहनत करदे, ना कातदे सै; फेरभी मै थारै तै कहूँ सूं के सुलैमान भी आपणे एश-आराम म्ह उनम्ह तै किसे एक कै बरगे लत्त्ते कोनी पहर रह्या था|
\v 28 इस करकै जै पणमेशर मैदान की घास नै, जो आज सै अर काल भाड़ म्ह झोक्की जावैगी, इसा पहरावै सै; तो हे अल्प बिश्वासियों, ओ थमनै क्यातै नीं पहरावैगा?
\v 29 अर थम इस बात की टोह म्ह ना रहो के के खावागें अर के पिवागें, अर शक ना करो|
\v 30 क्यूँके दुनिया की जात इन सारी चिज्जां  की टोह म्ह रहवै सै : अर थारे बाप नै बेरा सै के थमनै इन चिज्जां  की आंट सै|
\v 31 पर उसकै राज्य की टोह म्ह रहो, तो ये चीज भी थमनै मिल ज्यागीं|
\v 32 “हे छोटे टोळ, मतना डरै; क्यूँके थारे बाप नै न्यू भाया सै, के थमनै राज्य देवै”|
\v 33 आपणा धन बेचकै दान कर द्यो; अर आपणे खातर इसे बटुए बणाओ जो पूराणे कोनी होन्दे, यानिके सुर्ग पै इसा धन कट्ठा करो जो सापड़दा कोनी अर जिसकै धोरै चोर कोनी जांदा, अर कीड़ा कोनी बिगाड़दा|
\v 34 क्यूँके जड़ै थारा धन सै, उड़ै थारा मन भी लाग्या रहवैगा|
\v 35 “थारी कड़ बन्धी रहवै अर थारे दिवे बळदे रहवै,
\v 36 अर थम उन माणसा कै बरगे बणो, जो आपणे मालिक की बाट देख रहे हो के ओ ब्याह तै कद बोहड़ैगा, के जिब्ब आकै दरवाजा खटखटावै तो जिब्बे उसकै खातर खोल दें|
\v 37 धन्य सै वे नौकर जिन ताही मालिक आकै जागदा पावै, मै थमनै साच्ची कहूँ सूं के ओ कड़ बान्ध कै उन्नै खाणा खाण ताही बिठावैगा, अर धोरै आकै उनकी सेवा-बाड़ी करैगा|
\v 38 जै ओ रात कै दुसरे पहर या तीसरे पहर म्ह आकै उन ताही जागदा पावै, तो वे नौकर धन्य सै|
\v 39 जै थम बेरा पाड़ो के जै घर का मालिक जाणदा के चोर किस बख्त आवैगा, तो जागदा रहन्दा अर आपणे घर म्ह पड़ या सेंध कोनी लागण देवै|
\v 40 थम भी त्यार रहो; क्यूँके जिस घड़ी की थम सोचदे भी कोनी, उस्से घड़ी माणस का बेट्टा आ जावैगा|”
\v 41 फेर पतरस बोल्या, “हे प्रभु, के यो उदाहरण तू म्हारै तए या सारया नै कहवै सै|”
\v 42 प्रभु बोल्या, “ओ बिश्वासजोग्गा अर अकलमंद व्यवस्थापक कौण सै, जिसका मालिक उस ताही नौकर-चाकरा पै सरदार  ठहरावै के उन्नै टैम पै खाणा-सामां दे|
\v 43 धन्य सै ओ नौकर, जिस ताही मालिक आकै इसाए करदे पावै|
\v 44 मै थमनै साच्ची कहूँ सूं, ओ उस ताही आपणी सारी धन-माया का अधिकारी ठहरावैगा|
\v 45 पर जै ओ नौकर सोच्चण लाग्गे के मेरा मालिक आण म्ह वार कर रह्या सै, दासां अर दासियाँ ताही छेत्त्तण-पिट्टण लागज्या अर खाण-पीण अर दारूबाज होण लाग्गे|
\v 46 तो उस नौकर का मालिक इसे दिन, जिब्ब ओ उसकी बाट देख्दा कोनी रहवै, अर इसा टैम जिसका उसनै ना बेरा हो, आवैगा अर उसनै भारया सजा देकै उसका हिस्सा अबिश्वासियाँ गेल्या ठहरावैगा|
\v 47 ओ नौकर जो आपणे मालिक की मर्जी जाणै था, अर त्यार ना रह्या अर ना उसकी मर्जी कै मुताबिक चाल्या, घणा छितैगा |
\v 48 पर जो नीं जाणकै मार खाण के काम करै ओ माड़ा-सा छितै | इस करकै जिस ताही घणा दिया गया सै, उसतै माँगया जावैगा; अर जिस ताही घणा सौप्या सै, उस तै घणा लिया जावैगा|
\v 49 “मै धरती पै आग लाण नै आया सूं; अर के चाहूँ सूं सिर्फ यो के इब सुलग जांदी!
\v 50 मन्नै तो एक बपतिस्मा लेणा सै, अर जिब्ब ताही ओ ना हो ले जद ताही मै कीसी बिपदा म्ह रहूँगा!
\v 51 के थम समझो सो के मै धरती पै मिलाप कराण आया सूं? मै थम नै कहूँ सूं; ना, बल्के न्यारे करण आया सूं|
\v 52 क्यूँके इब तै एक घर म्ह पाँच माणस आपस म्ह बिरोध राक्खैगें, तीन दो तै अर दो तीन तै |
\v 53 बाप बेट्टे तै, अर बेट्टा बाप तै बिरोध राक्खैगा; माँ बेट्टी तै, अर बेट्टी माँ तै, सासू बहू तै, अर बहू सासू तै बिरोध राक्खैगी|”
\v 54 उसनै भीड़ तै कह्या, “जिब्ब थम बादळ नै पश्चिम तै उठदे देक्खो सो तो जिब्बे कहो सो के बूंद आवैगी, अर न्यूए हो सै;
\v 55 अर जिब्ब दक्षिणी बाळ चालदी देक्खो सो तो कहो सो के लूह चालैगी, अर न्यूए हो सै|
\v 56 हे बेअक्लो ! थम धरती अर अकास कै रूप-रंग म्ह भेद कर सको सो, पर इस युग कै बाबत भेद करणा क्यातै नीं जाणदे?
\v 57 “थम खुद फैसला क्यातै कोनी कर लेंदे के सई सै?”
\v 58 जिब्ब तू आपणे मुद्दई कै गेल्या हाकिम कै धोरै जावै सै तो राही म्ह उसतै छुटण की कोशिश कर ले, इसा ना हो के तन्नै न्यायी कै धोरै खिंच ले जावै, अर न्यायी तन्नै सिपाही ताही थमावै अर सिपाही तन्नै जेळ म्ह गेर दे|
\c 13
\v 1 उस बख्त कुछ माणस आण पहोच्चे, अर उसतै उन गलीलियाँ का जिक्रा करण लाग्गे, जिनका लहू पिलातुस नै उन ए कै बलिदानां कै गेल्या मिलाया था|
\v 2 न्यू सुण कै उसनै उनतै जबाब म्ह कह्या, “के थम समझो सो के ये गलीली और सारे गलीलीयां तै घणे पापी थे के उन पै इसी बिपदा आण पड़ी?
\v 3 मै थमनै कहूँ सूं के ना; पर जै थम मन नीं पलटोगे तो थम भी इस्से तरिया नास होओगे|
\v 4 या, के थम समझो सो के वे अठारह जणे जिनपै शिलोह का गुम्मट पड़या, अर वे दब कै मरगे : यरूशलेम के और सारे बासिन्दयां तै घणे अपराधी थे?
\v 5 मै थमनै कहूँ सूं के ना; पर जै थम मन ना पलटोगे तो तो थम भी सारे इस्से तरिया नास होओगे|”
\v 6 फेर उसनै यो उदाहरण भी कह्या, “किसे की अंगूर की बारी म्ह अंजीर का दरख्त लागरया था| ओ उसम्ह फळ टोहण आया, पर कोनी मिल्या|
\v 7 फेर उसने बारी कै रुखाळै तै कह्या, “लखा, तीन साल तै म्ह इस अंजीर कै दरख्त पै फळ टोहण आऊँ सूं, पर कोनी पान्दा| इसनै काट बगा के यो धरती नै भी क्यूँ रुंदै|
\v 8 उसनै उसतै जबाब दिया, “हे मालिक, इस साल और रहण दे के मै इसकै चौगरदे कै खोदकै खाद गेरू|
\v 9 जै आगै फळ आग्या तो ठीक, नीं तो काट दियो|”
\v 10 सब्त कै दिन ओ एक आराधनालय म्ह उपदेश देवै था|
\v 11 उड़ै एक लुगाई थी जिसम्ह अठारह साल तै एक माड़ा करण आळी औपरी आत्मा थी, अर वा कुबड़ी होगी थी अर किस्से तरिया भी सीधी कोनी हो सकै थी|
\v 12 यीशु नै उस ताही देखकै बुलाया अर कह्या, “हे नारी, तू आपणी कमजोरी तै छुटगी|”
\v 13 फेर उसनै उस पै हाथ धरया, अर वा जिब्बे सीधी होगी अर पणमेशर की बड़ाई करण लाग्गी |
\v 14 इसकरकै के यीशु नै सब्त कै दिन उस ताही चंगा करया था, आराधनालय का सरदार चीड़कै माणसा तै कहण लाग्या, “छ: दिन सै जिनम्ह काम करणा चहिये, आखर म्ह उन्ने दिनां म्ह आकै चंगे होवो, पर सब्त कै दिन नीं|”
\v 15 न्यू सुण कै प्रभु नै जबाब दिया, “हे कपटियों, के शब्द के दिन थारै म्ह तै हरेक आपणे बैळद या गधे नै थान म्ह तै खोलकै पाणी पिलाण कोनी ले जान्दा?
\v 16 तो के सई कोनी था के या लुगाई जो अब्राहम की बेट्टी सै जिस ताही शैतान नै अठारह साल तै जुड़ राख्या था, सब्त कै दिन इस बन्धन तै छुटाई जावै?”
\v 17 जिब्ब उसनै ये बात कही, तो उसके सारे बिरोधी सर्मिन्दा होगे, अर साब्ती भीड़ उन महिमा के कारनाम्यां तै जो ओ करै था, राज्जी होई|
\v 18 फेर उसनै कह्या, “पणमेशर का राज्य किस जिसा सै? अर मै उसका उदाहरण किसतै द्यु?
\v 19 ओ राई कै दाणै की ढाळ सै, जिस ताही किसे माणस नै लेकै आपणी बारी म्ह बोया : अर ओ बढ़कै दरख्त बणग्या; अर अकास के सारे पन्छियाँ नै उसकी डाळीयाँ पै बसेरा करया|”
\v 20 उसनै दुबारै कह्या, “मै पणमेशर के राज्य का उदाहरण किस तै द्यु?
\v 21 ओ खमीर की ढाळ सै, जिस ताही किसे लुगाई नै लेकै तीन पसेरी आटे म्ह रळाया, अर होन्दे-होन्दे सारा आटा खमीर होग्या|”
\v 22 ओ नगर-नगर, अर गाम-गाम होकै उपदेश देन्दा होया यरूशलेम की ओड़ जावै था,
\v 23 तो किसे नै उसतै बुझ्झया, “हे प्रभु, के उद्धार पाण आळे घाट सै?”  उसनै उनतै कह्या,
\v 24 “भीड़ै दरवाजे तै बड़ण की कोशिश करो, क्यूँके मै थम नै कहूँ सूं के घण खरे उसम्ह बड़ना चाहवैगें, अर कोनी बड़ सकैगें|
\v 25 जिब्ब घर का मालिक उठकै दरवाजा भेड़ देगा, अर थम बाहरण खड़े होये खटखटाकै कहण लागो, “हे प्रभु, म्हारे खातर खोल दे,” अर ओ जबाब देवै, “मै थमनै कोनी जाणदा, थम कित के सो?”
\v 26 फेर थम कहण लागोगे, “हमनै तेरे श्यामी खाया-पिया अर तनै म्हारे बजारां म्ह उपदेश दिया|”
\v 27 पर ओ कहवैगा, “मै थमनै कहूँ सूं, मै कोनी जाणदा, थम कित के सो| हे भुन्डे काम करणीयों, थम सारे मेरै तै दूर रहो|”
\v 28 उड़ै रोणा अर दाँद पिसणा होगा; जिब्ब अब्राहम अर इसहाक अर याकूब अर सारे नब्बीयाँ ताही पणमेशर राज्य म्ह बैठे, अर खुद नै बाहरण लिकाड़े होये देक्खोगे;
\v 29 अर पूरब अर पच्छिम; उत्तर अर दक्खिन तै माणस आकै पणमेशर कै राज्य म्ह जीमणे म्ह जीमैगें|
\v 30 अर लखाओ, जो पाच्छले सै वे पहलड़े होंगें, अर जो पहल्ड़े सै वे पाच्छले होंगें|”
\v 31 उस्से टैम कीमे फरिसियाँ नै आकै उसतै कह्या, “उरै तै लिकड़ज्या, क्यूँके हेरोदेस तन्नै मार देणा चाहवै सै|”
\v 32 उसनै उनतै कह्या, “जाकै उस लोमड़ी तै कह द्यो के लखा, मै आज अर काल औपरी आत्मायाँ नै काड्डू सूं अर बीमारां नै चंगा करूं सूं, अर तीसरे दिन आपणा काम पूरा करूंगा|
\v 33 फेर भी आज अर काल  अर परसों चालणा जरुर सै, क्यूँके हो नीं सकदा के कोए नब्बी यरूशलेम कै बाहरण जावै|
\v 34 “हे यरूशलेम ! हे यरूशलेम ! तू जो नब्बियाँ नै मारै सै, अर जो तेरै धोरै खन्दाए गए सै उन पै पत्थर बरसावै सै| कितनी ए बै मन्नै न्यू चाहया के जिस ढाळ मुर्गी आपणे बाळका नै आपणे पाक्खा तळै कट्ठे करै सै, उस्से तरिया ए मै भी तेरे बाळका नै कट्ठा करूं, पर थमनै न्यू नीं चाहया|
\c 14
\v 1 फेर ओ सब्त के दिन फरिसियाँ के सरदारां म्ह तै किसे कै घरा खाणा खाण नै गया; अर वे उसकी टाह म्ह थे|
\v 2 उड़ै एक माणस उसकै श्यामी था; जिसम्ह जलन्धर की बीमारी थी|
\v 3 इस पै यीशु नै व्यवस्थापकां अर फरिसियाँ तै कह्या, “के सब्त दिन आच्छा करणा सई सै अक नीं?”
\v 4 पर वे बोल-बाल्ले रहे| फेर उसनै उस ताही छू कै चंगा करया अर जाण दिया,
\v 5 अर उनतै कह्या, “थारै म्ह तै इसा कौण सै , जिसका गधा या बैळद कुvae म्ह पड़ज्या अर ओ सब्त कै दिन उसनै जिब्बे बाहरण कोनी लिकड़ै?”
\v 6 वे इन बात्त्तां का कीमे जबाब कोनी दे पाए|
\v 7 जिब्ब उसनै देख्या के न्योंदे होये माणस किस तरिया ख़ास- ख़ास जंगहा छांट लेवै सै तो एक उदाहरण देकै कह्या,
\v 8 “जिब्ब कोये तन्नै ब्याह म्ह बुलावै, तो ख़ास जंगहा पै नीं बैठणा, कदे इसा ना हो के उसनै तेरै तै भी बड्डे ताही न्योंद राख्या हो,
\v 9 अर जिसनै तेरै ताही अर उस ताही दोनुआ ताही न्योंदा दिया से, आकै कहवै,  ‘इसनै जंगहा दे, ‘ अर फेर तन्नै सर्मिंदा होकै सारया तै तळै बैठणा पड़ै|
\v 10 पर जिब्ब तू न्योंदा जावै तो सारया तै तरली जंगहा बैठ के जिब्ब ओ, जिसनै तेरै ताही न्योंदा सै आवै, तन्नै कहवै, “हे याड़ी, आगै बढ़कै बैठ,’ फेर तेरै गेल्या बैठण आळयां कै श्यामी तेरी बड़ाई होवैगी|
\v 11 क्यूँके जो कोए खुद नै बड्डा बणावैगा, ओ छोट्टा करया जावैगा, अर जो कोए खुद नै छोट्टा बणावैगा, ओ बड्डा करया जावैगा|”
\v 12 फेर उसनै आपणे न्योंदा देणीयै तै भी कह्या, “जिब्ब तू दिन का या रात का जिमणा करै, तो आपणे ढब्बियाँ या भाईयां या कुन्बे या साहूकार पड़ोसीयां नै ना न्योंद, कदे इसा ना हो के वे भी तन्नै न्योंदा देवै, अर तेरा बदला हो जावै|
\v 13 पर जिब्ब तू जिमणा करै तो कंगाल, टुंडे, लंगड़े अर आंध्या नै न्योंद|
\v 14 जिब तू धन्य होवैगा, क्यूँके उनकै धोरै तेरै ताही बदला देण नै कीमे कोनी, पर तन्नै धर्मियाँ कै जिन्दा होण का ईनाम मिलैगा|”
\v 15 उसकै गेल्या खाणा खाण आळयां म्ह तै एक नै ये बात सुण कै उस तै कह्या, “धन्य सै ओ जो पणमेशर राज्य म्ह रोट्टी खावैगा|”
\v 16 यीशु नै उसतै कह्या, “किसे माणस नै बड्डा जिमणा करया अर घणा ताही न्योंदा|
\v 17 जिब्ब खाणा त्यार होग्या तो उसनै आपणे नौकर कै हाथां न्योंदे होये माणसा ताही कुह्वा खन्दाया, ‘आओ, इब खाणा त्यार सै|’
\v 18 पर वे सारे के सारे माफी माँगण लाग्गे| पहल्ड़ै नै उसतै कह्या, “मन्नै खेत मोल लिया सै, अर जरूरी सै के उसनै देक्खूँ; मै तेरै तै बिनती करूं सूं मन्नै बख्स दे|’
\v 19 दुसरे नै कह्या, “मन्नै पाँच जोड़े बैळद मोल लिए सै, उन्नै परखण जाऊं सूं; मै तेरै तै बिनती करूं सूं, मन्नै बख्स दे|’
\v 20 एक और नै कह्या, “मन्नै ब्याह करया सै, इसकरकै मै नीं आ सकदा|’
\v 21 उस नौकर नै आकै आपणे मालिक ताही ये बात कह सुणाई| फेर घर कै मालिक नै खुन्दक म्ह आकै, आपणे नौकर ताही कह्या, “नगर के बजारां अर गळीयां म्ह इब्बे जाकै कन्गालाँ नै, टुंड्यां नै, लंगड़यां नै, अर आंध्यां नै उरै लेकै आओ|’
\v 22 नौकर नै दुबारै कह्या, “हे मालिक, जिस ढाळ तन्नै कह्या था, उस्से तरिया ए करया गया सै; अर फेर भी जंगहा सै|”
\v 23 मालिक नै नौकर तै कह्या, “सड़कां पै अर बाड़यां की कान्नी जा अर माणसा नै हान्गे तै लिया ताके मेरा घर भरज्या|
\v 24 क्यूँके मै थमंनै कहूँ सूं के उन न्योंदे होड़ माणसा म्ह तै कोए मेरै खाणै नै कोनी चाखैगा’|”
\v 25 जिब्ब बड्डी भीड़ उसकै गेल्या जावै थी, तो उसनै बोहड़ कै उनतै कह्या,
\v 26 “जै कोए मेरै धोरै आवै, अर आपणे माँ-बाप अर बीरबान्नी अर बाळकां नै अर भाईयाँ नै अर बाणां नै बल्के आपणे जी तै भी प्यार कोनी करदा, तो ओ मेरा चेल्यां कोनी हो सकदा|
\v 27 अर जो कोए आपणा क्रूस ना ठावै; अर मेरै पाच्छै नीं आवै; ओ भी मेरा चेल्ला कोनी हो सकदा|
\v 28 “थारै म्ह तै कौण सै जो गढ़ बनाणा चाहन्दा हो, अर पह्ल्या बैठकै खर्चा नीं फैळावै के पूरा करण की गुंजास मेरै धोरै सै के नीं?
\v 29 कदे इसा ना हो जिब्ब ओ नींव बणा ले पर त्यार ना कर सकै, तो सारे देक्खण आळे न्यू कहकै उसका मखौल उड़ाण लाग्गे,
\v 30 ‘यो माणस बनाण तो लाग्या पर त्यार कोनी कर सक्या?’
\v 31 या कौण इसा राजा सै जो दुसरे राजा तै युद्ध करण जान्दा हो, अर जो बिचार नीं कर ले के जो बीस हजार लेकै मेरै पै चढ़या आवै सै, के मै दस हजार लेकै उसका सामणा कर सकूँ सूं के नीं?
\v 32 नीं तो उसके दूर रहन्दे होये ओ दूत्त्तां नै खन्दा कै मिलाप करणा चाहवैगा|
\v 33 इस्से ढाळ थारै म्ह तै कोए आपणा सारा कीमे त्याग नीं देवै, ओ मेरा चेल्ला कोनी हो सकदा|
\v 34 “नूण तो बढ़िया सै, पर जै नूण का सुवाद बिगड़ जावै, तो ओ किस चीज तै नमकीन करया जावैगा|
\c 15
\v 1 सारे चंगी लेण आळे अर पापी उसकै धोरै आया करै थे ताके उसकी सुणै|
\v 2 पर फरीसी अर शास्त्री बरड़ाकै कहण लाग्गे, “यो तो पापियाँ तै मिलै सै अर उनकै गेल्या खावै भी सै|”
\v 3 फेर उसनै उनतै यो उदाहरण कह्या :
\v 4 “थारै म्ह तै कौण सै जिसकी सौ भेड़ हों, अर उनम्ह तै एक खुज्या, तो निन्यानमै नै बण म्ह छोड़कै, उस खुई होड़ नै जिब्ब ताही पा नी लेन्दी टोहन्दा ना रहवै?
\v 5 अर जिब्ब पा ज्या सै, फेर ओ घणा राज्जी होकै उस ताही कंधे पै ठा लेवै सै;
\v 6 अर घरा आकै ढब्बीयाँ अर पड़ोसियां नै कट्ठा करकै कहवै सै, ‘मेरै गेल्या ख़ुशी मनाओ, क्यूँके मेरी खुई होड़ भेड़ पा गी सै|’
\v 7 मै थारै तै कहूँ सूं के इस्से तरिया तै एक मन पलटण आळे पापी कै बाबत भी सुर्ग म्ह इतनाए आनन्द होवैगा, जितना के निन्यानमै इसे धर्मियाँ कै बाबत कोनी होन्दा, जिन्नै मन पलटण की आंट कोनी|
\v 8 “या कौण इसी लुगाई होगी जिसकै धोरै दस सिक्के हों, अर उनम्ह तै एक खुज्या, तो वा दिवा बाळ कै अर घर झाड़-बुहारकै, जिब्ब ताही पा नी जावै जी लाकै टोहन्दी ना रहवै?
\v 9 अर जिब्ब पा ज्या सै, तो वा आपणी ढब्बणां अर पड़ोसणां नै कट्ठा करकै कहवै सै, ‘मेरै गेल्या ख़ुशी मनाओ, क्यूँके मेरा खुया होया सिक्का पाग्या सै|’
\v 10 मै थमनै कहूँ सूं के इस्से तरिया तै एक मन पलटण आळे पाप्पी कै बाबत भी पणमेशर के सुर्गदुत्त्तां कै श्यामी आनन्द होवै सै|”
\v 11 फेर यीशु बोल्या, “किसे माणस के दो बेट्टे थे|
\v 12 उनम्ह तै छोट्ळै नै बाप तै कह्या, “हे बाबू, सम्पत्ति म्ह तै जो मेरा बांडा मेरा हो ओ मन्नै दे द्यो|” इस करकै उसनै उन ताही आपणी सम्पति का बंडवारा कर दिया|
\v 13 घणे दिन कोनी बीते थे के छोट्टा बेट्टा सारा कीमे कट्ठा करकै दूर देश म्ह चल्या गया| अर उड़ै भुण्डे काम्मां म्ह आपणा धन उड़ा दिया|
\v 14 जिब्ब ओ सारा कीमे खर्च करग्या, तो उस देश म्ह भारया अकाल पड़या, अर ओ कंगाल होग्या|
\v 15 इस करकै ओ उस देश के बाशिंदयां म्ह तै एक कै उरै जा पड़या| उसनै उस ताही आपणे खेतां म्ह सूअर चराण खातर खन्दाया|
\v 16 अर ओ चाहवै था के उन फलियाँ म्ह तै जिन्नै सूअर खावै थे, आपणा पेट भरै; अर उस ताही कोए कीमे कोनी देवै था|
\v 17 जिब्ब ओ आपणे आपै म्ह आया फेर कहण लाग्या, “मेरै बाप कै कितने मजदुरां नै खाणे तै घणी रोट्टी मिलै सै, अर मै उरै भूखा मरण लाग रह्या सूं|
\v 18 मै इब उठकै आपणे बाबू धोरै जाऊँगा अर उसतै  कहूँगा के बाबू जी, मन्नै सुर्ग कै बिरोध म्ह अर तेरी निंगाह म्ह पाप करया सै|
\v 19 इब इस जोग्गा कोनी रह्या के तेरा बेट्टा कुह्वाऊँ, मन्नै आपणे एक मजदूर की ढाळ राख ले|’
\v 20 “फेर ओ उठकै, आपणे बाप कै धोरै गया : ओ इबे दुरे था के उसकै बाप नै उस ताही देखकै तरस आया, अर भाज कै उस ताही छात्त्ती कै लाया, अर घणा चुम्या यानिके प्यार करया|
\v 21 बेट्टे नै उसतै कह्या, “बाबू जी, मन्नै सुर्ग कै बिरोध म्ह अर तेरी निंगाह म्ह पाप करया सै; अर इब इस जोग्गा कोनी रह्या के तेरा बेट्टा कुह्वाऊँ|”
\v 22 पर बाप नै आपणे नौकरां तै कह्या, “तोळ करकै सुथरे-सुथरे लत्त्ते लिकाड़कै उसनै पिहराओ, अर उसकै हाथां म्ह गुंठी,अर पायां म्ह जुत्ती पहराओ,
\v 23 अर पळा होड़ डांगर ल्याकै मारो ताके हम खावा अर ख़ुशी मनावां|
\v 24 क्यूँके मेरा यों बेट्टा मरग्या था, दूबारै जीग्या सै : खुग्या था अर इब पाग्या सै|’ अर वे ख़ुशी मनाण लाग्गे|
\v 25 “पर उसका जेट्ठा बेट्टा खेत म्ह था| जिब्ब ओ आंदे होये घर कै लामणै पहोच्या, तो उसनै गाण-बजाण अर नाचण का बोल सुणया|
\v 26 आखर म्ह उसनै एक नौकर बुलाकै बुझ्झया, “यो के होण लाग रह्या सै?
\v 27 उसनै उस ताही कह्या, “तेरा भाई आया सै, अर तेरे बाप नै पळा होड़ डांगर कटवाया सै, इसकरकै के उस ताही ठीक-ठाक पाया सै|”
\v 28 न्यू सुणकै ओ छोह तै भरग्या अर भीत्त्तर जाणा कोनी चाहया, पर उसका बाप बाहरण आकै उसनै मनाण लाग्या|
\v 29 उसनै बाप ताही जबाब दिया, लखा, मै इतने साल तै तेरी सेवा-पाणी कर रह्या सूं अर कदे भी तेरा हुक्म कोनी टाळया, फेरभी तन्नै मेरै ताही कदे भी एक बकरी का बच्चा भी कोनी दिया के मै आपणे ढब्बीयाँ गेल्या ठाठ करदा|
\v 30 पर जिब्ब तेरा यो बेट्टा, जिसनै तेरी सम्पति रण्डीयां म्ह उड़ा दी सै, आया, तो उसकै खातर तन्नै पळा होड़ डांगर कटवाया|’
\v 31 उसकै बाप नै उसतै कह्या, “बेट्टा, तू सारी हाण मेरै गेल्या सै; अर जो कीमे मेरा सै ओ सारा तेराए सै|पर इब आनन्द अर मगन होणा चहिये क्यूँके यो तेरा भाई जो मरग्या था हटकाळ जी ग्या सै, खुग्या था, इब पाग्या सै|
\c 16
\v 1 फेर उसनै चेल्यां तै कह्या, “किसे साहूकार का एक भण्डारी  था, अर आदमियाँ नै उसकै श्यामी उस पै या तोहमन्द लायी के ओ तेरा सारा धन उड़ा देवै सै|
\v 2 आखर म्ह उसनै उसतै बुलाकै कह्या, “यो के सै मै तेरै बाबत के सुणु सूं?  आपणे भण्डारीपण का ब्यौरा दे, क्यूँके तू आगै तै भण्डारी कोनी रह सकदा|”
\v 3 फेर भण्डारी सोच्चण लाग्या, “इब मै के करूं? क्यूँके मेरा मालिक इब भण्डारी का काम मेरै तै खोस्सै सै| माट्टी मेरै पै खुदै नीं; अर भीख भी माँगदे हाणी सर्म आवैगी|
\v 4 मै जाणग्या के मै के करूं, ताके मै जिब्ब भण्डारी कै काम तै हटाया जाऊँ तो माणस मन्नै आपणे घरा म्ह ले लेवै|
\v 5 फेर उसनै आपणे मालिक के देणदारां ताही एक-एक करकै बुलाया अर पहल्या तै बुझ्झया, ‘तेरै ऊप्पर  मेरै मालिक का कितना कर्जा सै?’
\v 6 उसनै कह्या, “सौ मण तेल, ‘फेर उसनै उसतै कह्या, ‘आपणा खाता अर बही ले अर बैठकै तोळा-तोळा पचास लिख दे|’
\v 7 फेर उसनै दुसरे तै बुझ्झया, “तेरै पै कितना कर्जा सै?’ दुसरे नै कह्या, ‘सौ मण गेंहूँ, ‘फेर उसनै उसतै कह्या, ‘आपणा खाता अर बही लेकै अर बैठकै अस्सी लिख दे|’
\v 8 “मालिक नै उस अधर्मी भण्डारी ताही सराहया के उसनै कितनी श्याणपत तै काम करया सै| क्यूँके इस दुनिया के माणस आपणे टैम के आदमियाँ गेल्या रीत-बीवार म्ह चाँदणै के आदमियाँ तै घणे श्याणे सै|
\v 9 अर मै थम ने कहूँ सूं के अधर्म कै धन तै आपणे खातर ढब्बी बणा ल्यो, ताके जिब्ब ओ जांदा रहवै तो वे थारै ताही अनन्त घरा म्ह ले लेवै|
\v 10 जो माड़े-तै भी माड़े म्ह साच्चा सै, ओ घणा म्ह भी साच्चा सै, जो माड़े-तै भी माड़े म्ह अधर्मी सै, ओ घणा म्ह भी अधर्मी सै|
\v 11 इस करकै जिब्ब थम अधर्म कै धन म्ह साच्चे नीं ठहरे, तो साच्चा धन थम नै कौण थमावैगा?
\v 12 अर जै थम बिगान्ने धन म्ह साच्चे कोनी ठहरे, तो जो थारा सै, वो थमनै कौण देवैगा?
\v 13 कोए नौकर दो मालिका की सेवा-पाणी कोनी कर सकदा : क्यूँके ओ तो एक तै बैर अर दुसरे तै प्रेम राक्खैगा; या एक तै मिल्या रहवैगा अर दुसरे नै छोट्टा या तुच्छ जाणैगा| थम पणमेशर अर धन दोनुआ की सेवा कोनी कर सकदे|”
\v 14 फरीसी जो लोभ्भी थे, ये सारी बात सुणकै, मखौल करण लाग्गे|
\v 15 उसनै उनतै कह्या, “थम तो माणसा कै श्यामी खुद नै धर्मी ठहराओ सो, पर पणमेशर थारै मन नै जाणै सै, क्यूँके जो चीज माणसा की निंगाह म्ह महान सै, वा पणमेशर कै लवै भुण्डी सै|
\v 16 “नियम-कायदे अर नब्बी यूहन्ना ताही रहे; उस टैम तै पणमेशर कै राज्य की खुश-खबरी सुणाई जाण लागरी थी, अर हरेक उस म्ह हावी होकै बड़ै था|
\v 17 अकास अर धरती का टळ जाणा नियम-कायदे कै एक बिंदी तै खु जाण तै सेल्ला सै|
\v 18 “जो कोए आपणी बीरबान्नी नै छोड़ कै दूसरी तै ब्याह करै सै, ओ जारी करै सै, अर जो कोए इसी छोड्डी होई लुगाई तै ब्याह करै सै, ओ भी जारी करै सै|
\v 19 “एक साहूकार माणस था जो बैंजनी लत्त्ते अर मलमल पहरदा अर हरेक दिन एश तै अर ठाठ तै रहवै था|
\v 20 लाजर नाम का एक कंगाल जिसकै घा:  होरे थे उसकी देहळी पै छोड़ दिया जावै था,
\v 21 अर ओ चाहवै था के साहूकार की मेज पै की जूठण तै आपणा पेट भरै; उरै ताही के कुत्ते भी आकै उसके घा:  नै चाट्या करै थे|
\v 22 इसा होया के ओ कंगाल मरग्या, अर सुर्गदुत्त्तां नै उसताही लेकै अब्राहम की गोद्दी म्ह पहोच्या| ओ साहूकार भी मारया अर गाड्या गया,
\v 23 अर नरक म्ह दर्द म्ह पड़े होए आपणी निंगाह ठाई, दूर तै अब्राहम की गोद्दी म्ह लाजर ताही देख्या|
\v 24 फेर उसनै रुक्का मारकै कह्या, “हे पिता अब्राहम, मेरै पै दया करकै लाजर नै खन्दा दे, ताके ओ आपणी आन्गल्ली का कुणा पाणी म्ह डबोकै मेरी जीभ नै शीळी करै, क्यूँके मै इस आग तै तड़फू सूं|’
\v 25 पर अब्राहम बोल्या, “हे बेट्टा, याद कर के तन्नै आपणी जिन्दगी म्ह बढिया चीज ले ली सै, अर उस्से तरिया लाजर भूंडी चीज : पर इब ओ आपणी शान्ति पा रह्या सै, अर तू तड़फ रह्या सै|
\v 26 इन बात्त्तां नै छोड़ म्हारै अर थारै बिच्चाळै एक भारया खड्डा ठहराया सै के जो उरै तै उस परली ओड़ नै थारै लवै जाणा चाहवै, वे कोनी जा सकैगें; अर ना कोए उड़ै इस पास्सै म्हारै लवै आ सकै|’
\v 27 ओ बोल्या, “तो हे पिता, मै तेरै तै बिनती करूं सूं के उस ताही मेरै बाप कै घरा खन्दा,
\v 28 क्यूँके मेरे पांच भाई सै; ओ उनकै श्यामी इन बात्त्तां की गवाही दे, इसा ना हो  के वे भी दुःख की जंगहा म्ह आवै|’
\v 29 अब्राहम नै उसतै कह्या, “उनकै धोरै तो मूसा अर नब्बीयां की किताब सै, वे उनकी सुणै|”
\v 30 ओ बोल्या, “कोनी, हे पिता अब्राहम, पर जै कोए मरे होया म्ह तै उसकै लवै जावै, तो वे मन फिरावैगें|”
\c 17
\v 1 फेर उसनै आपणे चेल्यां तै कह्या, “हो नीं सकदा के ठोकर ना लागै, पर हाय, उस माणस पै जिसकै बाबत वे लागै सै|
\v 2 जो इन छोट्या म्ह तै किसे एक नै ठोकर खुआवै सै, उसकै खातर न्यू बढ़िया होन्दा  के चाक्की के पाट उसकै गळ म्ह लटकाया जान्दा, अर ओ समुन्दर म्ह गेर दिया जान्दा|
\v 3 ढेठ राक्खो; जै तेरा भाई जुल्म करै तो उसनै समझा, अर जै पछतावै तो उसनै बख्स|
\v 4 जै साब्बत दिन म्ह ओ सात बै तेरा अपराध करै अर सात्त्तू बै तेरै लवै आकै कहवै, “तो उसनै बख्स|”
\v 5 फेर प्रेरितां नै प्रभु तै कह्या, “म्हारा बिश्वास बधा|”
\v 6 प्रभु बोल्या, “जै थमनै राई के दाणै बराबर भी बिश्वास होन्दा, तो थम इस शहतूत कै दरख्त नै कहन्दे के जड़ तै उखड़कै समुन्दर म्ह जा लाग, तो ओ थारी मान लेन्दा|
\v 7 “थारै म्ह तै इसा कौण सै, जिसका नौकर हळ जोतदा या भेड़ चरान्दा हो, अर जिब्ब ओ खेत तै आवै, तो उसतै कह्वै, ‘तोळा आकै खाणा खाण बैठ’?
\v 8 अर न्यू ना कहवै, ‘मेरा खाणा त्यार कर, अर जिब्ब ताही मै खाऊँ पीऊँ तब ताही कड़ बाँधे मेरी सेवा-पाणी कर; इसकै पाच्छै तू भी खा पी लिये’?
\v 9 के ओ उस नौकर का श्यान मान्नैगा के उसनै वैए काम करे जिसका हुक्म दिया था?
\v 10 इस्से तरिया तै थम भी जिब्ब उन सारे काम्मां नै कर ल्यो जिसका हुक्म थारै ताही दिया था, तो कहो, ‘हम बेकार नौकर सा; जो हमनै करणा चहिये था हमनै सिर्फ ओए करया सै|’”
\v 11 इसा होया के ओ यरूशलेम जांदे होड़ सामरिया अर गलील कै बिच्चाळै तै होन्दा  होया जावै था|
\v 12 किसे गाम म्ह बड़दे बख्त उसनै दस कोढ़ी फेट्टे|
\v 13 उन्नै दूर खड़े होकै ठाड्डू बोल तै कह्या, “हे यीशु, हे मालिक, म्हारै पै दया कर!”
\v 14 उसनै उन पै लखा कै कह्या, “जाओ, अर खुद ताही याजका नै दिखाओ|” अर जांदे ए जांदे वे चंगे  होग्ये|
\v 15 फेर उनम्ह तै एक न्यू देख कै के मै चंगा होग्या सूं, ठाड्डू बोल तै पणमेशर की बड़ाई करदा होया बोहड़या;
\v 16 अर यीशु कै पायां पै मुँह कै बळ पड़ कै उसका धन्यवाद करण लाग्या, अर ओ सामरी था|
\v 17 इस पै यीशु नै कह्या, “के दस चंगे कोनी होए, तो फेर नौ कित सै?
\v 18 के इस परदेसी नै छोड़ कोए और नीं लिकड़या जो पणमेशर की बड़ाई करदा?”
\v 19 फेर उसनै उस ताही कह्या, “उठकै चल्या जा, तेरै बिश्वास नै तेरै ताही चंगा करया सै|”
\v 20 जिब्ब फरिसिया नै उसतै बुझ्झया के पणमेशर का राज्य कद आवैगा, तो उसनै उनतै जबाब दिया, “पणमेशर का राज्य प्रगट रूप म्ह कोनी आन्दा|
\v 21 अर माणस न्यू नीं कह्वैगें, “आड़ै सै या उड़ै सै|” क्यूँके लखाओ, पणमेशर का राज्य थारै बिच्चाळै सै|”
\v 22 फेर उसनै चेल्यां तै कह्या, “वे दिन आवैगें, जिसम्ह थम माणस के बेट्टे के दिनां म्ह तै एक दिन नै देखणा चाहोगे, अर कोनी देक्खोगे|
\v 23 माणस थारै तै कहवैगें, “लखाओ, उड़ै सै|” या लखाओ, आड़ै सै|” पर थम जाईयो ना अर ना उनकै पाच्छै लागियो|
\v 24 क्यूँके जिस तरिया बिजळी अकास कै एक छोर तै कोंध कै अकास कै दुसरे छोर ताही चमकै सै, उस्से तरिया माणस का बेट्टा भी आपणे दिनां म्ह प्रगट होवैगा|
\v 25 पर पह्ल्या जरूरी सै के ओ घणे काल होवै, अर इस युग कै माणस उस ताही तुच्छ ठहरावै|
\v 26 जिसा नूह के दिनां होया था, उस्से तरिया माणस के बेट्टे के दिनां म्ह भी होवैगा|
\v 27 जिस दिन ताही नूह जहाज नीं चढ़या, उस दिन ताही माणस खावै-पीवै थे, अर उनम्ह ब्याह होवै थे| फेर जल-प्रळय नै आकै उन सारया का नास करया|
\v 28 अर जिसा लूत कै दिनां म्ह होया था के माणस खावै-पीवै, लेणा-देणा करदे, दरख्त लान्दे अर घर चीणै थे;
\v 29 पर जिस दिन लूत सदोम तै लिकड़या, उस दिन आग अर गन्धक अकास तै बरसी सारा कीमे नास कर दिया|
\v 30 माणस का बेट्टे कै प्रगट होण कै दिन भी इसाए होवैगा|
\v 31 “उस दिन जो छात पै हो, अर उसका सामान घरा म्ह हो, अर ओ उसनै लेण नै नीं उतरै; अर उस्से तरिया जो खेत्त्तां म्ह हो ओ पाच्छै नीं बोहड़ै|
\v 32 लूत की बीरबान्नी नै याद राखियों!
\v 33 जो कोए आपणा जी बचाणा चाहवै, ओ उसनै खोवैगा, अर जो कोए उसनै खोवै ओ उसनै जिन्दा राक्खैगा|
\v 34 मै थमनै नै कहूँ सूं, उस रात नै दो माणस एक खाट पै होंगे; एक ठाया जावैगा अर दूसरा छोड़ दिया जावैगा|
\v 35 दो लुगाई एक सेत्ती चाक्की पीसदी होवैगी, एक ठा ली जावैगी अर दूसरी छोड़ दी जावैगी|
\v 36 [दो जणे खेत म्ह होंगे, एक ठाया जावैगा अर दूसरा छोड्या जावैगा|]”
\c 18
\v 1 फेर उसनै इसकै बाबत म्ह के रोज प्रार्थना करणा ढेठ नीं छोड़ना चहिये, उनतै यो उदाहरण कह्या,
\v 2 “किसे नगर म्ह एक जज रहवै था, जो ना पणमेशर तै डरै था अर ना किसे माणस की आँट मान्नै था|
\v 3 उस्से नगर म्ह एक बिधवा भी रहवै थी, जो उसकै धोरै आ-आकै कह्या करै थी,  मेरा न्याय चुकाकै मन्नै मुद्दई तै बचा|”
\v 4 कीमे टैम ताही तो ओ कोनी मान्या पर आखर म्ह मन म्ह सोच कै बोल्या, “ऊ तै मै पणमेशर तै कोनी डरदा, अर ना माणसा की कीमे आँट मान्नू सूं;
\v 5 फेरभी या बिधवा मन्नै कांल राक्खै सै, इस करकै मै उसका न्याय चूकाऊँगा, कदे इसा ना हो के घड़ी-घड़ी आकै आखर म्ह मेरी नास्सा म्ह दम करदे|”
\v 6 प्रभु नै कह्या, “सुणो, यो अधर्मी जज के कहवै सै?
\v 7 इसकरकै के पणमेशर आपणे छाँटे होया का न्याय कोनी चुकावैगा, जो दिन-रात उसकी दुहाई देंदे रहवै सै? के ओ उनकै बाबत वार करैगा?
\v 8 मै थमनै कहूँ सूं, “ओ जिब्बे उनका न्याय चुकावैगा| फेरभी माणस का बेट्टा जिब्ब आवैगा, तो के ओ धरती पै बिश्वास पावैगा?”
\v 9 उसनै उनतै जो खुद पै भरोसा राक्खै थे, के हम धर्मी सै, अर दूसरयां नै तुच्छ जाणै थे, यो उदाहरण कह्या :
\v 10 “दो माणस मन्दर म्ह प्रार्थना करण नै गए; एक फरीसी था अर दूसरा चुंगी लेण आळा,
\v 11 फरीसी खड़या होकै आपणे मन म्ह न्यू प्रार्थना करण लाग्या, “हे पणमेशर मै तेरा धन्यवाद करूं सूं के मै और माणसा की तरिया अन्धेर करण आळा, जुल्मी, अर जार कोनी, अर ना इस चुंगी लेण आळे की तरिया सूं|
\v 12 मै हफ्तै म्ह दो बै ब्रत राखु सूं; मै आपणी सारी आमन्द्नी का दसमाँ हिस्सा भी द्यु सूं|
\v 13 “पर चुंगी लेण आळे नै दूर खड़े होकै, सुर्ग कै कान्नी निंगाह ठाणा भी कोनी चाहया, बल्के आपणी छाती पीट-पीटकै कह्या, “हे पणमेशर, मुझ पापी पै दया करै !”
\v 14 मै थम नै कहूँ सूं के ओ दूसरा कोनी, पर योए माणस धर्मी ठहराया जाकै आपणे घरा गया; क्यूँके जो कोए खुद नै बड्डा बणावैगा, ओ छोट्टा करया जावैगा; जो कोए खुद नै छोट्टा बणावैगा, ओ बड्डा करया जावैगा|”
\v 15 फेर माणस आपणे बाळका नै भी उसकै धोरै ल्याण लाग्गे के ओ उन पै हाथ धरै; पर चेल्यां नै लखाकै उन ताही धमकाया|
\v 16 यीशु नै बाळका ताही धोरै बुलाकै कह्या, “बाळका नै मेरै धोरै आण द्यो अर उन्नै रोक्को मतना :
\v 17 मै थम नै साच्ची कहूँ सूं के जो कोए पणमेशर कै राज्य नै बाळका की तरिया कोनी अपणावै ओ उसम्ह कदे नीं बड़ सकदा|”
\v 18 किसे सरदार नै उस तै बुझ्झया, “हे उत्तम गुरु, अनन्त जीवन का हक्क दार होण खातर मै के करूं?”
\v 19 यीशु नै उसतै कह्या, “तू मन्नै उत्तम क्यातै कहवै सै? कोए उत्तम कोनी, सिवा एक, यानिके पणमेशर|
\v 20 तन्नै हुक्मां का तो बेराए सै : ‘जारी नीं करणा, खून नीं करणा, अर चोरी नीं करणा, अर झूठी गवाही नीं देणा, आपणे माँ-बाप का आदर-मान करणा’ |”
\v 21 उसनै कह्या, “मै तो इन सारया नै बाळकपण तैए मान्दा आऊँ सूं|”
\v 22 न्यू सुण कै यीशु नै उसतै कह्या, “तेरै म्ह इब भी एक बात की घटी सै, आपणा सारा कीमे बेचकै कंगाल तै बांड दे; अर तन्नै सुर्ग म्ह धन मिलैगा, अर आकै मेरै गेल हो ले|”
\v 23 ओ न्यू सुण कै घणा उदास होया, क्यूँके ओ घणा साहूकार था|
\v 24 यीशु नै उसताही देखकै कह्या, “साहूकारां का पणमेशर कै राज्य कै बड़ना कितना ओख्खा सै|
\v 25 पणमेशर राज्य म्ह साहूकार का बड़ना ऊँट का सूंई कै मोरै म्ह तै काड्ना सेल्ला सै|”
\v 26 इस पै सुनण आळयां नै कह्या, “तो फेर किसका उद्धार हो सकै सै?”
\v 27 उसनै कह्या, “जो माणसा तै नीं हो सकदा ओ पणमेशर तै हो सकै सै|”
\v 28 पतरस नै कह्या, “लखा, हम तो घर-बार छोड़ कै तेरै गेल हो लिये सा|”
\v 29 उसनै उनतै कह्या, “मै थम तै साच्ची कहूँ सूं के इसा कोए कोनी जिसनै पणमेशर राज्य कै खातर घर, या बीरबान्नी, भाई, या माँ-बाप, या बाळक बचच्या नै छोड़ दिया हो;
\v 30 अर इस टेम कई गुणा घणा नीं पावै अर आण आळे युग म्ह अनन्त जीवन|”
\v 31 फेर उसनै बारहा ताही गेल ले जाकै उनतै कह्या, “लखाओ, हम यरूशलेम नै जावां सा, अर जितनी बात माणस कै बेट्टे खातर नब्बियाँ तै लिक्खी होई सै, वे सारी पूरी होवैगी|
\v 32 क्यूँके ओ दूसरी जात्त्तां के हाथां म्ह सौप्या जावैगा, अर वे उसका मखौल करैगें; उसकी बेइज्जती करैगें, अर उस पै थूकैगें,
\v 33 अर उसकै कोरड़े मारैगें, अर घात करैगें छेतैगें; अर ओ तीसरै दिन जिन्दा होज्यागा|”
\v 34 पर उन्नै इन बात्त्तां म्ह तै कोए बात नीं समझी; अर या बात उनतै लुहकी रही, अर जो कह्या गया था ओ उसकी समझ कोनी आया|
\v 35 जिब्ब ओ यरीहो कै लवै पहोच्या, तो एक आंधा सड़क कै कंठारै बैठ्या होया भीख माँगण लागरया था|
\v 36 ओ भीड़ कै चाल्लण की पैड़ सुण कै बूझण लाग्या, “यो के होरया सै?”
\v 37 उन्नै उसतै बताया, “यीशु नासरी जाण लागरया सै|”
\v 38 फेर उसनै रुक्का मारकै कह्या, “हे यीशु, दाऊद की ऊलाद, मेरै पै दया कर !”
\v 39 जो आगै- आगै जाण लागरे थे, वे उसनै धमकाण लाग्ये के बोल-बाल्ला रहै; पर ओ और भी किल्की मारण लाग्या, “हे दाऊद की ऊलाद, मेरै पै दया कर !”
\v 40 फेर यीशु नै खड़े होकै हुक्म दिया के उसनै मेरै धोरै ल्याओ, अर जिब्ब ओ धोरै आया तो उसनै उसतै बुझ्झया,
\v 41 “तू के चाहवै सै के मै तेरै खातर करूं?” उसनै कह्या, “हे प्रभु, योए के मै देक्खण लाग्गू|”
\v 42 यीशु नै उसतै कह्या, “देक्खण लाग; तेरै बिश्वास नै तेरै ताही आच्छा करया सै|”
\c 19
\v 1 ओ यरीहो म्ह बड़ण लागरया था|
\v 2 ओड़ै जक्कई नाम का एक माणस था जो चुंगी लेण आळयां का सरदार था अर साहूकार था|
\v 3 ओ यीशु नै देखणा चाहवै था के ओ कौण सा सै| पर भीड़ कै कारण देख नीं सकै था, क्यूँके ओ बोना था|
\v 4 फेर उस ताही खातर ओ आगै भाज कै गुलर कै दरख्त पै चढ़ग्या, क्यूँके यीशु नासरी उस्से राह तै जाण आळा था|
\v 5 जिब्ब यीशु नासरी उस ठोड़ पहोच्या, तो ऊप्पर  लखाकै उसनै कह्या, “हे जक्कई, तोळा उतरया; क्यूँके आज मन्नै तेरै घरा जरुर रहणा सै|”
\v 6 ओ जिब्बे उतरकै राज्जी होकै यीशु नै आपणे घरा लेग्या|
\v 7 न्यू देखकै सारे माणस बरड़ाण लाग्गे, “ओ तो एक पापी माणस कै घरा रुकरया सै|”
\v 8 जक्कई नै खड़े होकै प्रभु तै कह्या, “हे प्रभु, लखा, मै आपणी आधी सम्पति कंगाला नै द्यु सूं, अर किसे का कीमे भी जुल्म करकै ले लिया सै तो उस ताही चौगुणा बोहड़ा द्यु सूं|”
\v 9 फेर यीशु नै उसतै कह्या, “आज इस म्ह उद्धार आया सै, इसकरकै के यो भी अब्राहम का बेट्टा सै|
\v 10 माणस का बेट्टा खुवे होया नै टोहण अर उनका उद्धार करण आया सै|”
\v 11 जिब्ब वे ये बात सुणै थे, तो उसनै एक उदाहरण कह्या, इसकरकै के ओ यरूशलेम कै धोरै था, अर वे समझै थे के पणमेशर का राज्य इब्बे प्रगट होण आळा सै|
\v 12 आखर उसनै कह्या, “एक साहूकार माणस दूर देश तै चल्या के राजपद पाकै बोहड़ै|
\v 13 उसनै आपणे नौकरां म्ह दस ताही बुलाकै उन ताही दस मोंहर दीं अर उनतै कह्या, “मेरै बोहड़ण ताही लेण-देण करणा|”
\v 14 पर उसकै नगर के बासिन्दे उस तै बैर राक्खै थे, अर उसकै पाच्छै दूत तै कुहवा भेज्या, “हम नीं चाह्न्दे के यो म्हारै पै राज करै|”
\v 15 “जिब्ब ओ राजपद पाकै बोहड़या, तो इसा होया के उसनै आपणे नौकरां ताही जिन ताही रपिये दिये थे, आपणे धोरै बुलाया ताके बेरा करै के उन्नै लेण-देण म्ह के-के कमाया|
\v 16 फेर पहलड़े नै आकै कह्या, “हे मालिक, तेरी मोंहर तै दस और मोंहर कमाई सै|
\v 17 उसनै उसतै कह्या, “धन्य, हे बढ़िया नौकर ! तू घणए थोड़े म्ह बिश्वासजोग्गा लिकड़या इब दस नगरां का हक्क  राख|”
\v 18 दुसरे नै आकै कह्या, “हे मालिक, तेरी मोंहर तै पाँच और मोंहर कमाई सै|”
\v 19 उसनै उसतै कह्या, “तू पाँच नगरां पै हाकिम होज्या|”
\v 20 तीसरे नै आकै कह्या, “हे मालिक, लखा, तेरी मोंहर या सै : जिस ताही मन्नै परणे या अंगोछे म्ह जुड़ राक्खी थी|
\v 21 क्यूँके मै तेरै तै डरु था, इस करकै के तू करड़ा माणस सै : जो तन्नै नीं धरया उसनै ठा ले सै, अर जो तन्नै नीं बोया, उस ताही काट्टै सै|”
\v 22 उसनै उसतै कह्या, “हे दुष्ट नौकर, मै तेरै ए मुँह तै तन्नै कसूरवार ठहराऊँ सूं| जिब्ब तन्नै मेरा बेरा सै के करड़ा माणस सूं, जो मन्नै नीं धरया उसनै ठा ल्यु सूं, अर जो मन्नै नीं बोया, उस ताही काट्टू सूं;
\v 23 तो तन्नै मेरे रपिये महाजना कै धोरै क्यातै कोनी धरे के मै आकै ब्याज सुदा ले लेन्दा?”
\v 24 अर जो माणस धोरै खड़े थे, उसनै उनतै कह्या, “वा मोंहर उसतै ले ल्यो, अर जिसकै धोरै दस मोंहर सै उसनै दे द्यो|”
\v 25 उन्नै उसतै कह्या, “हे मालिक, उसकै धोरै दस मोंहर तो सै|”
\v 26 “मै थम नै कहूँ सूं के जिसकै धोरै सै, उस ताही दिया जावैगा; अर जिसकै धोरै नीं सै, उसतै वो भी जो उसकै धोरै सै ले लिया जावैगा|
\v 27 पर मेरे उन बैरिया ताही जो कोनी चाहवै थे के मै उन पै राज करूं, उनताही उरै ल्याकै मेरै श्यामी घात करो या मारो |”
\v 28 ये बात कहकै ओ यरूशलेम कै कान्नी उनकै आगै-आगै चाल्या|
\v 29 जिब्ब ओ जैतून नामका पहाड़ पै बैतफगे अर बैतनिय्याह कै धोरै पहोच्या, तो उसनै आपणे चेल्यां म्ह तै दोva ताही न्यू कहकै खन्दाया,
\v 30 “श्यामी के गाम म्ह जाओ; अर उसम्ह पहोचदये एक गधी का बच्चा जिसपै कोए कदे नीं बैठ्या हो, बन्धया होड़ थमनै मिलैगा, उसनै खोल कै लियाओ|
\v 31 जै कोए थारै तै बुझ्झै के क्यातै खोल्लो सो, तो न्यू कह दियो के प्रभु नै इस ताही काम म्ह ल्याणा सै|”
\v 32 जो खन्दाए गए थे, उन्नै जाकै जिसा उसनै कह्या था, उस्से तरिया पाया|
\v 33 जिब्ब वे गधी कै बच्चे नै खोल्लै रहे थे, तो उसके मालिका नै उनतै बुझ्झया, “इस बच्चे नै क्यातै खोल्लो सो?”
\v 34 उन्नै कह्या, “प्रभु नै इस ताही काम म्ह ल्याणा सै|”
\v 35 वे उसनै यीशु धोरै लियाए, अर आपणे लत्त्ते उस बच्चे पै लादकै यीशु ताही उस पै बिठा दिया|
\v 36 जिब्ब ओ जाण लाग रया था, तो वे आपणे लत्त्ते राह म्ह बिछान्दे जावै थे|
\v 37 धोरै आंदे होये जिब्ब ओ जैतून पहाड़ की ढलाण पै पहोच्या, तो चेल्यां का सारा टोळ उन सारे सामर्थ के काम्मां कै कारण जो उन्नै देक्खे थे, राज्जी होकै ठाड्डू बोल तै पणमेशर की जय-जयकार करण लाग्गे :
\v 38 “धन्य सै ओ राजा, जो प्रभु कै नाम तै आवै सै ! सुर्ग म्ह शान्ति अर अकास मण्डप म्ह महिमा हो !”
\v 39 फेर भीड़ म्ह तै कीमे फरीसी उसतै कहण लाग्गे, “हे गुरु, आपणे चेल्यां नै धमका|”
\v 40 उसनै जबाब दिया, “मै थमनै कहूँ सूं, जै ये बोल-बाल्ले रहे तो पत्थर किल्की मारण लाग ज्यागें|”
\v 41 जिब्ब ओ धोरै आया तो नगर नै देखकै रोया
\v 42 अर बोल्या, “के भला ए होन्दा  के तू, हम्बै, तू ए इसे दिन म्ह ख़ुशी की बात जाणदा, पर इब वे तेरी आँखा तै ओझल होगी सै|
\v 43 क्यूँके वे दिन तेरै पै आवैगें के तेरे बैरी मोर्चा बाँध कै तन्नै घेर लेवैगें, अर चौगरदे तै तन्नै दबावैगें;
\v 44 अर तन्नै अर तेरे बाळका ताही जो तेरै म्ह सै, माट्टी म्ह मिलावैगें, अर तेरै म्ह पत्थर पै पत्थर भी कोनी छोडैगें; क्यूँके तन्नै उस मौक्के ताही जिब्ब तेरै पै दया की निंगाह होई थी कोनी पिच्छाणा|”
\v 45 फेर ओ मन्दर म्ह जाकै बेचण आळयां ताही बाहरण लिकाड़ण लाग्या,
\v 46 अर उनतै कह्या, “लिख्या सै, ‘मेरा घर प्रार्थना का घर होगा,’ पर थम नै इस ताही डाकुआ की खोह बैणा दिया|”
\v 47 ओ हरेक दिन मन्दर म्ह उपदेश देंया करै था; अर प्रधान याजक अर शास्त्री अर माणसा  के मुखिया उसका नास करण का मौक्का टोहवै थे|
\c 20
\v 1 एक दिन इसा होया के जिब्ब यीशु मसीह मन्दर म्ह माणसा नै उपदेश देवै था अर सुसमाचार सुणावै था, तो प्रधान याजक अर शास्त्री, पुरनिया कै गेल्या धोरै आकै खड़े होये;
\v 2 अर कहण लाग्गे, “म्हारै ताही बता, तू इन काम्मां नै किसकै हक्क तै करै सै, अर ओ कौण सै जिसनै तेरै ताही यो हक्क  दिया सै?”
\v 3 उसनै उनतै कह्या, “मै भी थारै तै एक बात बुझ्झु सूं; मन्नै बताओ|
\v 4 युहन्ना का बपतिस्मा सुर्ग की ओड़ था या माणसा की ओड़ तै था?”
\v 5 फेर वे आपस म्ह कहण लाग्गे, “जै हम कहवा, ‘सुर्ग की ओड़,’ तो ओ कहवैगा, ‘फेर थम नै उसका बिश्वास क्यातै नीं करया?’
\v 6 अर जै हम कहवा, ‘माणसा की ओड़,’ तो सारे माणस म्हारै पै पत्थर बरसावैगें, क्यूँके उन्नै साच्ये बेरा था के युहन्ना नब्बी था|”
\v 7 आखर म्ह उन्नै जबाब दिया, “हमनै नीं बेरा के ओ किस ओड़ तै था|”
\v 8 यीशु नै उनतै कह्या, “तो मै भी नीं बतान्दा के मै ये काम किस हक्क तै करूं सूं|”
\v 9 फेर ओ माणसा तै यो उदाहरण कहण लाग्या : “किसे माणस दाख की क्यारी लाई, अर किसानां तै उसनै ठेका दे दिया अर घणे दिनां खातर परदेश चल्या गया|
\v 10 जिब्ब टैम आया तो उसनै किसानां कै धोरै एक नौकर ताही खन्दाया के वे दाख की क्यारी के कीमे फळां का बान्डा उसनै देवै, पर किसानां नै उसताही छेतकै रित्ते हाथां बोहड़ा दिया|
\v 11 फेर उसनै एक और नौकर ताही खन्दाया, अर उन्नै उसताही भी छेतकै अर उसकी बेइज्जती करकै रित्ते  हाथां बोहड़ा दिया|
\v 12 फेर उसनै तीसरा खन्दाया, उन्नै उस ताही भी घायल करकै लिकाड़ दिया|
\v 13 फेर दाख की क्यारी कै मालिक नै कह्या, “मै के करूं? मै आपणे प्यारे बेट्टे नै खन्दाऊँगा, हो सकै सै वे उसकी इज्जत करै|”
\v 14 जिब्ब किसानां नै उसताही देख्या तो आपस म्ह बिचार करण लाग्गे, “यो तो वारिस सै; आओ, हम इसनै मार दया के विरासत म्हारी हो जावै|”
\v 15 अर उन्नै उसताही दाख की क्यारी तै बाहरण लिकाड़ कै मार दिया| इसकरकै दाख की क्यारी का मालिक उनकै गेल्या के करैगा?
\v 16 ओ आकै उन किसानां का नास करैगा, दाख की क्यारी औरां नै सोपैगा|” न्यू सुणकै उन्नै कह्या, “पणमेशर करै इसा ना हो|”
\v 17 उसनै उनकी ओड़ देखकै कह्या, “फेर यो के लिख्या सै : ‘जिस पत्थर नै राजमिस्त्रियाँ नै निकम्मा ठहराया था, ओए कुणै का सिरा होग्या|
\v 18 जो कोए उस पत्थर पै पड़ैगा ओ चकणाचूर होज्यागा, अर जिस पै ओ पड़ैगा, उस ताही पीस देवैगा|
\v 19 उस्से टैम शास्त्रीयाँ अर प्रधान याजका नै उस ताही पकड़णा चाहया, क्यूँके वे समझगे थे के उसनै महारै पै यो उदाहरण कह्या, पर वे आदमियाँ तै डरगे|
\v 20 अर वे उसकी टाह म्ह लाग्गे अर भेदिए खन्दाए के धर्म का भेष धरकै उसकी कोए ना कोए बात पकड़ै, ताके उसताही हाकिम कै हाथ अर अधिकार म्ह सौंप दें|
\v 21 उन्नै उसतै न्यू बुझ्झया, “हे गुरु, हमनै बेरा सै के तू ठीक कहवै अर सिखावै भी सै, अर किसे की मेर कोनी करदा, बल्के पणमेशर की राह सच्चाई तै बतावै सै|
\v 22 के म्हारा कैसर तै कर देणा सई सै या कोनी?”
\v 23 उसनै उनकी श्याणपत ताही ताड़कै उनतै कह्या,
\v 24 “एक दीनार मन्नै दिखाओ| इस पै किसकी छाप अर नाम सै?” उन्नै कह्या, “कैसर का|”
\v 25 उसनै उन ताही कह्या, “तो जो कैसर का सै, ओ कैसर नै द्यो; अर जो पणमेशर का सै, ओ पणमेशर नै द्यो|”
\v 26 वे माणसा कै श्यामी इस बात म्ह उसनै पकड़ कोनी सके, बल्के उसकै जबाब तै हैरान होकै बोल-बाल्ले रहगे|
\v 27 फेर सदुकी जो कहवै सै के मरे होया का जिन्दा होणा सै ए कोनी उनम्ह तै कीमे नै उसकै धोरै आकै बुझ्झया,
\v 28 “हे गुरु, मूसा नै महारै खातर यो लिख्या सै : ‘जै किस्से का भाई आपणी बीरबान्नी कै रहन्दे बेऊलादा मर जावै, तो उसका भाई उसकी बीरबान्नी तै ब्याह करले, अर आपणे भाई कै खातर पीढ़ी पैदा करै|
\v 29 सात भाई थे, पहलड़ा भाई ब्याह करकै बेऊलादा मरग्या|
\v 30 फेर दुसरे नै उस लुगाई तै ब्याह कर लिया, फेर ओ भी बेऊलादा मरग्या|
\v 31 फेर तीसरे नै भी उस लुगाई तै ब्याह कर लिया| इस तरिया तै सात्त्तु बेऊलादे मरगे|
\v 32 आखर म्ह वा लुगाई भी मरगी|
\v 33 इसकरकै जिन्दा होणे पै वा उनम्ह तै किसकी बीरबान्नी होगी, क्यूँके उसनै सातवा तै ब्याह कर लिया था|”
\v 34 यीशु नै उनतै कह्या, “इस युग की ऊलादा म्ह ब्याह होवै सै,
\v 35 पर जो माणस इस जोग्गे ठहरैगें के उस युग नै अर मरे होया म्ह तै जिन्दा उठण नै पा लेवै, वे ना ब्याह करैगें अर ना ब्याह म्ह दिये जावैगें|
\v 36 वे दूबारै मरण के भी कोनी; क्यूँके वे सुर्गदुत्त्तां की तरिया होवैगें, अर पुनरुत्थान की ऊलाद होणे तै पणमेशर की भी ऊलाद होवैगें|
\v 37 पर इस बात ताही के मरे होये जिन्दा होवै सै, मूसा नै भी झाड़ी की कहानी म्ह प्रगट करी सै के ओ प्रभु ताही  ‘अब्राहम का पणमेशर, अर इसहाक का पणमेशर अर याकूब का पणमेशर कहवै सै|
\v 38 पणमेशर तो मुर्दा का कोनी पर जिन्दा का पणमेशर सै : क्यूँके उसकै लवै सारे जिन्दे सै|”
\v 39 फेर न्यू सुणकै शास्त्रीयाँ म्ह तै कीमे नै न्यू कह्या, “हे गुरु, तन्नै सई कह्या|”
\v 40 अर उन्नै दूबारै उसतै कीमे और बुझ्झण की हिम्मत कोनी करी|
\v 41 फेर उसनै उनतै बुझ्झया, “मसीह नै दाऊद की ऊलाद किस तरिया कहवै सै?
\v 42 दाऊद खुदे भजन संहिता की किताब म्ह कहवै सै : ‘प्रभु नै मेरै प्रभु तै कह्या,
\v 43 मेरै सोळै कान्नी बैठ, जिब्ब ताही के मै तेरे बैरियाँ तेरै पायां तळै नीं कर द्यु|’
\v 44 दाऊद तो उसनै प्रभु कहवै सै; तो फेर ओ उसकी ऊलाद किस तरिया होया?”
\v 45 जिब्ब सारे सुणै थे, तो उसनै आपणे चेल्यां तै कह्या,
\v 46 शास्त्रीयाँ तै चौकन्ने रहियो, जिनताही लाम्बे-लाम्बे लत्त्ते पहरकै हांडणा आच्छा लागै सै, अर जिन्नै बजारां म्ह नमस्कार, अर आराधनालयां म्ह ख़ास बैठणा अर जिमणा म्ह ख़ास जंगहा प्यारी लागै सै|
\c 21
\v 1 फेर उसनै निंगाह ठाकै सहुकारां ताही आपणा आपणा दान भण्डार म्ह घालदे देख्या|
\v 2 उसनै एक कंगाल बिधवा ताही भी उसम्ह दो दमड़ी घालदे देख्या|
\v 3 फेर उसनै कह्या, “मै थम नै साच्ची कहूँ सूं के इस कंगाल बिधवा नै सारया तै बाध घाल्या सै|
\v 4 क्यूँके उन सारया नै आपणी आपणी बढती म्ह तै दान म्ह कीमे घाल्या सै, पर इसनै आपणी घटी म्ह तै आपणी सारी आमन्द्नी घाल्ली सै|”
\v 5 जिब्ब घण-खरे माणस मन्दर कै बाबत कहरे थे के ओ किसे सुथरे पत्थरा अर भेटा की चिज्जां  तै समारया गया सै, तो उसनै कह्या,
\v 6 “वे दिन आवैगें, जिनम्ह यो सारा जिन्नै थम देक्खो सो, उनम्ह तै उरै किसे पत्थर पै पत्थर भी कोनी छुटैगा जो गेरया जावैगा|”
\v 7 उन्नै उसतै कह्या, “हे गुरु, यो सारा कद होवैगा? अर ये बात जिब्ब पूरी होण पै होवैगी, तो उस टैम की के निशानी होवैगी?”
\v 8 उसनै कह्या, “चौकन्ने रहियो के भकाए ना जाओ, क्यूँके घण खरे मेरै नाम तै आकै कहवैगें, ‘मै ओए सूं,’ अर न्यू भी के, ‘बख्त लवै आण पहोच्या सै,|’ थम उनकै पाच्छै ना चले जाइयो|
\v 9 जिब्ब थम रोळे अर झगड़े का जिक्रा सुणो तो घबराईयो ना, क्यूँके इनका पह्ल्या होणा जरूरी सै; पर उस टैम जिब्बे खात्मा कोनी होवैगा|”
\v 10 फेर उसनै उनतै कह्या, “जात पै जात अर राज्य पै राज्य चढाई करैगा,
\v 11 अर बड्डे-बड्डे हाल्लण आवैगें, अर जंगहा जंगहा अकांल अर महामारियाँ पड़ैगी, अर अकास खरतनाक बात अर बड्डे-बड्डे निशान प्रगट होवैगें|
\v 12 पर इन सारी बात्त्तां तै पह्ल्या मेरै नाम कै बाबत थमनै पकड़ैगें, अर कांल करैगें, अर पंचायतां म्ह सौंपैगें, हाकिमां कै श्यामी ले जावैगें|
\v 13 पर यो थारै खातर गवाही देण का मौक्का हो जावैगा|
\v 14 इसकरकै आपणे-आपणे मन म्ह ठान ल्यो के हम पह्ल्या तै जबाब देण की फ़िक्र कोनी करागें|
\v 15 क्यूँके मै थारै ताही इसा बोल अर समझ द्युँगा के थारे सारे बिरोधी सामणा या खण्डन कोनी कर सकैगें|
\v 16 थारे माँ-बाप, अर भाई, अर कुन्बा, अर ढब्बी भी थमनै पकड़वावैगें; उरै ताही के थारै म्ह तै कुछा नै मरवा देवैगें|
\v 17 मेरै नाम कै बाबत सारे माणस थारै तै बैर राक्खैगें|
\v 18 पर थारे सिर का एक बाळ भी बान्गा कोनी होवैगा|
\v 19 आपणे धीरज तै थम आपणे जीवन नै बचाए राक्खोगे|
\v 20 “जिब्ब थम यरूशलेम की फौजां तै घिरया होया देक्खो, तो जाण लियो के उसका उजड़ जाणा लवै सै|
\v 21 फेर जो यहुदियाँ म्ह हों पहाड़ा म्ह भाज जावै; अर जो यरूशलेम कै भीत्त्तर हों वे बाहरण लिकड़ जावै| अर जो गाम्मां म्ह हों वे उस म्ह नीं जावै|
\v 22 क्यूँके ये बदला लेण के इसे दिन होंगें, जिनम्ह लिक्खी होई सारी बात पूरी हो जावैगी|
\v 23 उन दिनां म्ह जो पेट तै हों या दूध पिलान्दी होंगी, उनकै खातर हाय, हाय ! क्यूँके देश म्ह बड्डा क्लेश अर इन आद्मियाँ पै बड्डा प्रकोप होवैगा|
\v 24 वे तलवार की कौर हो जावैगें, अर सारे देश कै आद्मियाँ म्ह कैदी होकै पहोचाये जावैगें; अर जिब्ब ताही और जात्त्तां का टैम पूरा कोनी होवै, जद ताही यरूशलेम और जात्त्तां तै रोंद्या जावैगा|
\v 25 “सूरज, चाँद, अर तारां म्ह निशानी दिखैगी; अर धरती पै देश-देश के आदमिया पै संकट होगा, क्यूँके वे समुन्दर कै गरजण अर लहरां के रोळें तै घबरां जावैगें|
\v 26 भय कै कारण अर दुनिया पै आण आळी घटनायां की बाट देखदे-देखदे माणसा कै जी म्ह जी कोनी रहवैगा, क्यूँके अकास की शक्तियाँ हलाई जावैगी|
\v 27 फेर वे माणस के बेट्टे नै सामर्थ अर बड्डी महिमा कै गेल्या बादळा पै आंदे देखैगें|
\v 28 जिब्ब ये बात होण लागै, तो सीधे होकै आपणे सिर ऊप्पर  ठाईयो; क्यूँके थारा छुटकारा लवै होगा|”
\v 29 उसनै उन तै एक उदाहरण भी कह्या, “अंजीर के दरख्त अर सारे दरख्ता नै देक्खो|
\v 30 ज्योंही उनम्ह कोंपले लिकड़ै सै, तो थमनै खुद बेरा लाग ज्यागा के गर्मी का टैम लवै सै|
\v 31 इस तरिया तै जिब्ब थम ये बात होन्दे देक्खो, तो जाण ल्यो के पणमेशर का राज्य लवै सै|
\v 32 मै थम नै साच्ची कहूँ सूं के जिब्ब ताही ये सारी बात नीं हो लें, जद तक इस पीढ़ी का कदे खात्मा कोनी होवैगा|
\v 33 अकास अर धरती टळ ज्यागें, पर मेरी बात  कद्दे कोनी टळैगी|
\v 34 “इसकरकै चौकन्ने रहियो, इसा ना हो के थारा मन खुमार, अर चिम्बलापण, अर इस जिन्दंगी की फ़िक्र तै सूंस्त हो जावै, अर ओ दिन थारै पै फन्दे की ढाळ एकदम आण पड़ै|
\v 35 क्यूँके ओ सारी धरती के सारे बासिन्दा पै इस तरिया आण पड़ैगा|
\v 36 इसकरकै जागदे रहो अर हर टैम प्रार्थना करदे रहो के थम इन सारी आणआळी घटनायां तै बचण अर माणस के बेट्टे कै श्यामी खड़े होण कै जोग्गे बण सको|”
\v 37 ओ दिन म्ह मन्दर म्ह उपदेश देवै था, अर रात नै बाहरण जाकै जैतून नामक पहाड़ पै रह्या करै था;
\c 22
\v 1 अखमीरी रोटी का त्यौहार जो फसह कहवावैं सै , धोरै था ;
\v 2 अर प्रधान याजक अर शास्त्री इस बात की टोह म्ह थे Iके उसनै किस तरियां मारै,पर वे माणसा ते डरै थे|
\v 3 फेर शैतान यहूदा म्ह बडग्या ,जो इस्करियोती कहवावै अर बारह चेल्यां म्ह गिना जावै थाI
\v 4 उसनै जाकै प्रधान याजकां अर पहरेदार के सरदारां के गैल्या बातचीत करयी के किस तरियां इसनै उनके हाथ  पकडवावा I
\v 5 वे राज्जी होए , अर उस ताही रुपिये देण का वादा कियाI
\v 6 वो मान ग्या अर मोक्का टोहण लाग्या के जिब्ब भीड़ नीं हो तो उसनै उनके हाथ पकड़वा दे I
\v 7 फेर अखमीरी रोटी के त्यौहार का दिन आया , जिसमै फसह का मेम्ना बलि करना जरूरी था I
\v 8 यीशु नै पतरस अर यूहन्ना ताही यो कहकै भेज्या ; ‘‘ जा कै म्हारै खान खात्तर फसह तैयार करो I ’’
\v 9 उन्नै उसतै पूच्छया , ‘‘ तू कित्त चावै सै के हम उसनै तैयार करां ? ’’
\v 10 उसनै उन ताही कह्या , देख्ये नगर म्ह बड्तेए एक आदमी थम नै पांणी का घड़ा ठाए होए थम नै   मिलैगा ;जिस घर म्ह वो जावै थम उसके पाच्छे चले जाइयो,
\v 11 अर उसके घर के मालिक तै कहियो ;गुरु तेरै तै पुच्छै सै वो पोळी कित्त सै जिसमै मै अपनै चेल्यां के गैल्या फसह खाऊँ ?’
\v 12 वो थम नै एक सजी –सजाई बड़ी अटारी देखा देगा ; ओडैए तैयारी करयो I
\v 13 उन्नै जाकै ,जिसा उसनै उन ताहि कह्या था, उसै तरियां पाया अर फसह तैयार करां I
\v 14 जद वा घड़ी आग्यी ,के वो प्रेरितां गैल्या खाणा जिम्मण बैठ्याI
\v 15 अर उसनै उन ताहि कह्या ‘‘मन्नै बड़ी लालसा थी के दुःख भोगण तै पहल्या यो फसह थारै गैल्या खाऊँ।
\v 16 क्योंके मै थम नै कहूँ सू के  जिब्ब ताही वो पणमेशर के राज्य म्ह पूरा नीं हो मै उसनै कदे नीं खाऊँगाI’’
\v 17 फेर उसनै कटोरा लेकै धन्यवाद करया अर कह्या , ‘‘ इसने ल्यो अर आपस म्ह बाँट ल्यो I
\v 18 क्योंके के मै थम नै   कहूँ सू के जिब्ब ताही पणमेशर का राज नीं आवै तब तक मै दाख का रस इब तै कदे नीं पिऊँगा I ’’
\v 19 फेर उसनै रोटी ली अर धन्यवाद करके तोड़ी ,अर उन ताही या कहकै दी , ‘‘ या मेरी देह सै जो थारै खात्तर दी जा सै : मेरी याद म्ह न्यूए करया करो I ’’
\v 20 इसै रीति तै उसण खाणै के पाच्छे कटोरा भी यो कहन्दे होए दिया ,यो कटोरा मेरै उस लहू म्ह जो थारै खात्तर बाह्या जा सै नई वाचा सै I
\v 21 पर देख्ये मेरै पकडण आळे का हाथ मेरै गैल्या मेज पे सै I
\v 22 क्योंके माणस का बेटा तो जिसा उसके खात्तर ठहराया गया सै ,पर हाय उस आदमी पे जिसके जरिये वो पकड़वाया जा सै ! ’’
\v 23 फेर वे आपस म्ह पूच्छ ताछ करण लाग्ये के म्हारै में तै कोण सै ,जो यो काम करैगा I
\v 24 उन म्ह या बहस भी होगी के उन मै तै कोन बड्डा समझा जावै सै I
\v 25 उसनै उन ताही कह्या , ‘‘ और जातियां के राजा उनपे प्रभुता करै सै ;अर जो उनपे हक जमावै सै वे भले कहवावै सै I
\v 26 पर थम इसे ना होइओ ; बल्के जो थारै म्ह बड्ड़ा सै वो छोटे के बरोब्बर अर जो प्रधान सै ,वो सेवक के बरोब्बर बणै I
\v 27 क्योंके बड्डा कोन सै ,वो जो खानें पै बैठ्या सै, या वो जो सेवा करै सै ? के वो नीं जो ज़िम्मण बैठ्या सै ? पर मै थारै बिच्हाळ सेवक बरोब्बर सू I
\v 28 ‘‘ थम ओ सों जो , मेरै परीक्षाओं म्ह लगातार मेरै गैल्या रह्ये;
\v 29 अर जिस तरियां मेरै पिता ने मेरै खात्तर एक राज्य ठहराया सै, उसे तरियां मै भी थारै खात्तर ठहराऊ सू,
\v 30 ताके थम मेरै राज्य म्ह मेरी मेज पै खाओ-पिओ बल्के सिंहासनां पै बैठके इस्राएल के बारह गोतां का न्याय करो I
\v 31 ‘‘शमौन, हे शमौन ! देख शैतान ने थारै ताही माँग लिया सै के गेहूँ की ढाळ पिच्छोड़ै ,
\v 32 पर मन्नै तेरै खात्तर बिनती करी के तेरा बिश्वास कम नीं हो; अर जिब्ब तू फिरे तो, अपने भाइयां ने मजबूत करयेI’’
\v 33 उसनै उस ताही  कह्या, ‘‘हे प्रभु मै ,तेरै गैल्या जेल जाण, बल्के मरण नै भी तैयार सूंI’’
\v 34 उसनै कह्या, ‘‘हे पतरस, मै तन्नै कहूँ सूं के आज मुर्गा बाँग नीं देगा जब ताहि तू तीन बार मेरा इन्कार नीं कर लेगा के मै तन्नै नीं जाणदाI’’
\v 35 फेर उसनै उन ताही कह्या, ‘‘जिब्ब मन्नै थारै ताही बटुए,अर झोळी, अर जूत्या बिना भेज्या था, तो के थम नै किसे चीज की कमी होई थी?’’ उन्नै कह्या, ‘‘किसे चीज की नीं I’’
\v 36 उसनै उन तै कह्या, ‘‘पर इब जिसकै धोरै बटुआ हो वो उसनै ले अर उसी ए झोळी ,अर जिसकै धोरै तलवार नीं हो तो वो अपने लत्ते बेच कै एक मोल लेवैI
\v 37 क्योंके मै थम नै कहूँ सूं ,यो जो लिख्या सै : ‘वो गुन्हेगार गैल्या गिना गया ,’ उसका मेरै में पूरा होणा जरूरी सै ;क्योंके मेरै बारे में लिख्यी बात पूरी होण पै सै I’’
\v 38 उन्नै कह्या ,‘‘हे प्रभु याडै दो तलवार सै I’’ उसनै उन ताही कह्या, भतेरी सै I’’
\v 39 फेर वो बारणै लिकड कै अपनी रीत के मुताबिक जैतून कै पाहड़ पै गया, अर चेल्ये उसकै पाच्छे हो लियेI
\v 40 उस जगहा पहोंच कै उसनै उण ताही कह्या, ‘‘प्रार्थना करो कै थम हिम्तान म्ह ना पड़ोI’’
\v 41 अर आप उन तै न्यारा एक डळा फेकण के बराबर जितनी दूर गया, अर गोड्डे टेक कै प्रार्थना करण लाग्या,
\v 42 ‘‘हे पिता  जै तू चाहवै तो इस कटोरै नै मेरै धोरै तै हटा ले , तो भी मेरी नीं पर तेरी मर्जी पूरी हो I’’
\v 43 फेर सुर्ग तै एक दूत उसनै दिख्या जो उसनै सामर्थ दिया करै था I
\v 44 ओ घणे सवो और घने संकट म्ह काळ  होकै और भी मन तै प्रार्थना करण लाग्या; अर उसका पसीन्ना मानों लहू की बड्डी बड्डी बूँदां के जू धरती पै गीरै थाI कट म्ह कांल होकै और भी कांल मन तै प्रार्थना करण लाग्या; अर उसका पसीन्ना मानों लहू की बड्डी बड्डी बूँदां के जू धरती पै गीरै था|
\v 45 फेर वो प्रार्थना तै उठ्या अर अपने चेल्यां कै धोरै आकै उन ताहि उदासी कै मारै सोन्दे पाया I
\v 46 अर उनतै कह्या, ‘‘क्यों सोवों सों ?उठो, प्रार्थना करो के थम हिम्तान म्ह ना पड़ो I’’
\v 47 वो या कहण ए लाग रह्या  था के एक भीड़ आई, अर उन बारह म्ह तै एक जिसका नाम यहूदा था उसकै आग्य आग्य  आण लाग रह्या था I वो यीशु कै धोरै आया के उसनै चूम ले I
\v 48 यीशु नै उसतै कह्या , ‘‘हे यहूदा, के तू चूमा ले कै माणस के बेटा नै पकडवावै सै?’’
\v 49 उसकै साथियां नै जद देख्या के के होण आळा सै, तो कह्या ‘‘हे प्रभु,के हम तलवार चलावां ?’’
\v 50 अर उन म्ह तै एक नै महायाजक कै नौकर पै तलवार चला कै उसका सोळा कान उड़ा दिया I
\v 51 इस पै यीशु नै कह्या, ‘‘इब बस करो I’’ अर उसका कान छु कै उसताहि ठीक करया I
\v 52 फेर यीशु नै प्रधान याजकां अर मंदर कै पहरेदार कै सरदारां अर पुरनियां तै,जो उसपै चढ़ ग्ये थे, कह्या, ‘‘के थम मन्नै डाकू जान कै तलवार अर लाठी ले कै लिकड़े सों ?
\v 53 जद मै मंदर में हर दिन थारै गैल्या था, तो थम नै मेरै हाथ भी कोनी लगाया ;पर यो थारा बख्त सै, अर अन्धकार का हक सै I’’
\v 54 फेर वे उसनै पकड़के ले चाले, अर महायाजक कै घर म्ह लाये I पतरस दूरे ए दूरे उसकै पाच्छै पाच्छै चाल्ये था ;
\v 55 अर जद वे आँगन म्ह आग सुलगाके कठ्ठे बैठे, अर पतरस भी उसके बिच्चाळे बैठ ग्याI
\v 56 फेर एक नोकरानी उस ताहि आग के चान्दने म्ह बैठ्या देखकै अर उस कान्नी ताकके कहण लाग्यी, यो भी तो उसकै गैल्या था I’’
\v 57 पर उसनै यो कह कै मना कर दिया, कै ‘‘हे, जनानी मै उसनै कोनी ज्यान्दाI’’
\v 58 थोड़ी हाण पाच्छै किसे और ने उस ताही कह्या, ‘‘तु भी तो उन म्ह तैए सै I’’ पतरस नै कह्या, ‘‘हे माणस,मै वो कोनी I’’
\v 59 कोए घंटे एकै म्ह एक और माणस पक्के बिश्वास तै  कहण लाग्या, ‘‘सई म्ह यो भी तो उसकै गैल्या था,क्योंके यो गलीली सै I’’
\v 60 पतरस नै कह्या, ‘‘हे माणस, मै नीं ज्यान्दा के तू के कहवै सै !’’ वो या कहवैए था के मुर्गे नै बांग देदी
\v 61 फेर घूम कै प्रभु नै पतरस की ओड़ देख्या अर पतरस नै प्रभु की बात याद आई जो उसनै कही थी: ’’आज मुर्गे कै बाँग देणं तै पहल्या, तू तीन बार मना करैगा’’I
\v 62 अर वो बारणै लिकड़ कै नै फुट-फुट कै रोया I
\v 63 जो माणस यीशु नै पकड़े होए थे, वे उसनै मखौल बना कै पिटण लाग्ये;
\v 64 अर उसकी आँख ढक कै उसतै पूच्छ्या, ‘‘भविष्यबाणी करकै बता के तेरै किसण मारया!’’
\v 65 अर उन्नै घणीए बुराई की बात उसकै बिरोध म्ह कही I
\v 66 जद दिन लिकडा तो लोगां के पुरनिए अर प्रधान याजक अर शास्त्री कठ्ठे होये,अर उस ताही अपनी बड्डी पंचायत म्ह ल्या कै पूच्छया,
\v 67 ‘‘जै तू मसीह सै, तो हम नै कहदे !’’उसनै उन तै कहया, ‘‘जै मै थारै तै कहूँ , तो बिश्वास कोनी करोगे ;
\v 68 अर जै पूच्छुँ , तो उत्तर नीं द्योगे I
\v 69 पर इब तै माणस का बेटा पणमेशर कै सोळी ओड़ बैठ्या रहैगा I’’
\v 70 इस पै सब नै कह्या, ‘‘तो के तू पणमेशर का बेटा सै ?’’उसनै उनतै कह्या, ‘‘थम अपनै आपे कहो सों, क्योंके मै सूंI’’ 71 ‘‘फेर उन्नै कह्या, ‘‘इब हमनै गवाही की के जरूरत सै ;क्योंके हमनै आप्ये उसकै मुँह तै सुण लिया सैI’’
\c 23
\v 1 फेर सारी मंडळी उठ कै उसनै पिलातुस के धोरै लेग्यी I
\v 2 वो ये कहके उसपे इल्जाम  ल्गाण लाग्ये; ‘‘हमनै इस ताही माणसा नै भकांदे, अर कैसर ने चुंगी देणं तै मना करदे, अर खुद नै मसीह, राजा कहन्दे होए सुणा सै I’’
\v 3 पिलातुस नै उसतै बुझया, के तू यहूदियां ‘‘का राजा सै ?’’ उसनै उस ताही जबाब दिया, ‘‘ तू आपै कहवै सैI’’
\v 4 फेर पिलातुस ने प्रधान याजकां तै अर माणसा तै कह्या, ‘‘मन्नै इस आदमी म्ह कोए खोट नीं पाया I’’
\v 5 पर वे और भी बिश्वास के गैल्या कहण लाग्ये, ‘‘यो गलील तै लेकै याडै ताही, सारे यहूदियां नै  उपदेश देके माणसा नै बहकाव सै I’’
\v 6 या सुणके पिलातुस नै बुझया, के यो आदमी गलीली सै?’’
\v 7 अर या जाणकै के वो हेरोदेस की रियासत का सै, उस ताही हेरोदेस के धोरै खिन्दा दिया, क्योंके उन दिनां म्ह वो भी यरूशलेम म्ह था I
\v 8 हेरोदेस यीशु नै देखके घणा राज्जी होया, क्योंके वो घणै दिनां तै उसनै देखणा चाहवै था ; इस खात्तर के उसके बारे म्ह सुणा था, अर उसतै किमे चमत्कार देखण की आश राख्यै था
\v 9 वो उसतै भोत सीं बात बूझता रह्या, अर उसनै उस ताही कोए भी उत्तर नीं दिया I
\v 10 प्रदान याजक अर शास्त्री खड्ये होये तन मन तै उसपै इल्जाम लगान्दे रहे I
\v 11 फेर हेरोदेस नै अपने सिपाहियां के गैल्या उसकी बेज्ती करके मजाक उड़ाया, अर भड़कीले लत्ते पिराह के उस ताही पिलातुस के धोरै खिन्दा दिया I
\v 12 उसै दिन पिलातुस अर हेरोदेस मित्तर बनगे ; इसतै पह्ल्या वे एक दूसरे के दुश्मन थे I
\v 13 पिलातुस नै प्रधान याजकां, सरदारां अर माणसा नै बुलाके उन ताही कह्या,
\v 14 ‘‘थम इस आदमी ने माणसा का बहकान आळा बताके मेरै धोरै ल्याए सों, अर देक्खो, मन्नै थारै स्याम्ही  उसकी जाँच करी, पर जिन बातां का थम उसपै इल्जाम लगाओ सों उन बातां के बारे म्ह मन्नै इसमे कोए भी खोट कोणी पाया ;
\v 15 ना हेरोदेस नै, क्योंके उसनै इस ताही म्हारै धोरै खिन्दा दिया सै : अर देक्खो, उसतै इसा कुछ कोणी होया के वो मौत की सजा के काबिल ठहराया जावै I
\v 16 इस खात्तर मै इसनै पिट्वाके छोड़ दीऊसू I’’
\v 17 [पिलातुस त्यौहार के बखत उनकै खात्तर एक कैदी नै छोड़ण पै मजबूर था I ]
\v 18 फेर सारे मिलके चिल्ला उठ्ये, ‘‘इसका काम तमाम करदे, अर म्हारै खात्तर बरअब्बा नै छोड़ दे !’’ –
\v 19 ओ किसै बलवै के कारण जो नगर म्ह होया था, अर हत्या के कारण जेल म्ह गेरया ग्या था –
\v 20 पर पिलातुस ने यीशु ताही छोड़ण की इच्छा तै माणसा ताही फेर समझाया,
\v 21 आखर उन्नै रुक्के मारके कह्या, ‘‘उसनै क्रूस पै चढा, क्रूस पै !’’
\v 22 उसनै तीसरी बार उन ताही कह्या, ‘‘क्यों उसनै कौन सी बुराई करी सै? मन्नै उसमें मौत की सजा के काबिल कोए बात कोणी पाईI इस तरियां मै इसनै पिट्वाके छोड़ देऊसूI’’
\v 23 पर ओ रुक्के मार मार के पाच्छये पड़ ग्ये के वो क्रूस पै चढाया जावै, अर उनका रुक्के मरना तेज होग्या I
\v 24 आखर पिलातुस ने हुक्म दिया के उनकी बिनती के मुताबिक करया जावै I
\v 25 उसनै उस आदमी के जो बलवे अर हत्या के कारण जेल म्ह गैरा ग्या था, अर जिसनै ओ मांगै थे, छोड़ दिया; अर यीशु नै उनकी इच्छा के मुताबिक सौंप दिया I
\v 26 जद ओ उसनै लेकै जावै थे, तो उन्नै एक कुरेनी नै जो गाम म्ह तै आवै था, पकडके उसपै क्रूस लाद दिया के उसै यीशु के पाच्छये पाच्छये ले चाल्यै I
\v 27 माणसा की भीड़ उसकै पाच्छये पाच्छये होल्यी उन म्ह घणीए लुगाई भी थी जो उसकै खात्तर छाती पीट्टै अर रोवे धोवै थी I
\v 28 यीशु नै उनकै कान्ही मुड़के कह्या, ‘‘ हे यरूशलेम की बेटियों, मेरै खात्तर ना रोओ; पर अपणे अर आपने बाळका के खात्तर रोओ
\v 29 क्योंके देक्खो, वे दिन आवै सै, जिन म्ह माणस कवैगे, ‘धन्य सै वे जो बाँझ सै अर वे गर्भ नीं जन्ये अर वे दुद्धी जिन्ने दूध नीं पियाया I’’
\v 30 उस बखत ‘वे पहाडां तै कहण लाग्ये के म्हारै पै आण पडो, अर टीलां तै के ह्मनै ढक ल्यो I
\v 31 क्योंके वे जब हरे रुखां गैल्या इसा करै सै, तो सुखां के गैल्या के किम्मी नीं करया ज्यागा ?’’
\v 32 वे और दो माणसा नै भी जो भुन्डे काम करण आळे थे उसकै गैल्या मारण नै ले चाल्ये I
\v 33 जद वे उस जगहा पोहचे, जिसनै खोपड़ी कहवै थे, तो उन्नै ओडै उस ताही अर भुन्डे काम करण आळे ताही भी, एक नै सोळी अर दूसरे नै ओळी ओड़ क्रूस पै चढ़ायै I
\v 34 फेर यीशु नै कह्या, ‘‘हे पिता इन्है माफ़ कर, क्योंके ये नीं जांदे के ये के करये सै I’’ अर उन्नै पर्ची गेर कै उसके लत्ते बाट लिए I
\v 35 माणस खड़े खड़े देख्ये थे, अर सरदार भी मजाक करकै कहवै थे : इसनै दुसरां ताहि बचाया, जै यो पणमेशर का मसीह सै, अर उसका छाटया होए सै, तो अपनै आप नै बचा ले I’’
\v 36 सिपाही भी धोरै आकै अर सिरका देकै उसका मजाक बणा के कहवै थे,
\v 37 जै तू यहूदियां का राजा सै, तो अपने आप नै बचाले !’’
\v 38 अर उसकै ऊपर एक दोषपत्र  भी लगा दि : यो यहूदियां का राजा सै I ’’
\v 39 जो भुन्डे काम करणीये ओडै लटकाए गये थे, उन म्ह तै एक नै उसकी बुराई करकै कह्या, ‘‘ के तू मसीह कोन्नी? फेर आपनै आप नै अर हमनै बचा !’’
\v 40 इस पै दुसरै ने उस ताही धमका के कह्या, ‘‘ के तू पणमेशर तै भी कोणी डरदा ? तू भी तो वाए सजा पां रया सै,
\v 41 हम तो न्याय के मुताबिक सजा पांरे सां , क्योंके हम आपनै कामां की सई सजा पांरे सां ,पर उसनै कोए गलत काम नीं करया I ’’
\v 42 फेर उसनै कह्या, ‘‘हे यीशु, जद तू अपने राज्य म्ह आवै, तो मेरी खियास करये I’’
\v 43 उसनै उसनै उस ताही कह्या, ‘‘मै तन्नै सच्च कहूँ सू के आज्ये तू मेरै गैल्या सुर्गलोक म्ह होगा I’’ उस ताही कह्या, ‘‘मै तन्नै सच कहूँ सूं के आज ए तू मेरै गैल्या सुर्गलोक म्ह होगाI’’
\v 44 करीबन दोफ्फारै तै तीसरे पहर ताही सारे देश म्ह अन्धेरा होया रह्या,
\v 45 अर सूरज का चान्दना जांदा रह्या, अर मंदर का पर्दा बिचाल्ये तै पाट ग्या,
\v 46 अर यीशु नै बड्डे जोर तै कह्या, ‘‘ हे पिता मै अपनी आत्मा तेरै हाथां म्ह सौंपू सू I’’ अर या कह के दम तोड दिया I
\v 47 सूबेदार नै, जो किम्मी होया था देखकै पणमेशर की बड़ाई करी, अर कह्या, ‘‘ पक्का यो आदमी धर्मी थाI’’
\v 48 अर भीड़ जो यो देखण नै कट्ठी होई थी, इस घटना ने देखकै छाती पीटती होई बोहड्गी I
\v 49 पर उसकै सब जाण पिच्छाण, अर जो लुगाईयां गलील तै उसकै गैल्या आई थी, दूर खड़ी यो सब देखण लागरी थी I
\v 50 ओडे यूसुफ नाम का बड्डी पंचायत का एक सदस्य था जो आच्छा अर धर्मी आदमी था
\v 51 उनकी बिचार अर उनके इस काम तै राज्जी कोणी था I वो यहूदियां के नगर अरिमतिया का रहण आळा अर पणमेशर के राज्य की बाट देखण आळा थाI
\v 52 उसनै पिलातुस के धोरै जाकै यीशु की लाश माँगी ;
\v 53 अर उस ताही उतार के मलमल की चादर म्ह लपेटया, अर एक कब्र म्ह धरां, जो पत्थरा म्ह खुदी होए थी ; अर उस म्ह कोए कदे नीं राख्या ग्या था I
\v 54 वो तैयारी का दिन था, अर सब्त का दिन सरू होण आळा था I
\v 55 उन लुगाईयां नै जो उसके गैल्या गलील तै आई थी, पाच्छे पाच्छे जाकै उस कब्र नै देख्या, के अर यो भी के उसकी लाश किस रीति तै राख्यी गयी सै I 56 फेर उन्नै बोहड़ के खुशबूदार चीज़े अर इत्र तैयार करया ; अर सब्त के दिन उन्नै हुक्म के मुताबिक आराम करया I
\c 24
\v 1 पर हफ्ते कै पहल्ड़ै दिन तड़कै तड़कै नै वे उन खस्बुदार चीजां नै जो उन्नै बनाई थी, ले कै कब्र पै आग्यी ।
\v 2 उन्नै पत्थर कब्र पै तै हट्या पाया,
\v 3 पर भीतर जाकै प्रभु यीशु की लाश कोणी पाई।
\v 4 जब वे इस बात तै हरान होरि थी तो देखों दो माणस चमकते होए लत्ते पहरी होए उनकै धोरै आण खड्ये होए ।
\v 5 जिब्ब वे डरं ग्यी अर धरती की ओड मुँह झुकाए रही तो उन्नै उन ताही कह्या, ''थम जिन्दै नै मरै होया म्ह क्यों टोह्वो
\v 6 वो याडै कोनी, पर जी उठ्या सै । याद करो कै उसनै गलील म्ह रहंदे होए थारै तै कै कह्या था,
\v 7 जरूरी सै कै माणस का बेटा पपियां कै हाथां म्ह पकड़वाया जावै, अर क्रूस पै चढाया जावै, अर तीसरे दिन जी उठै' ।''
\v 8 फेर उसकी बात उसकै याद आई,
\v 9 अर कब्र पै तै उल्टे आकै उन्नै उन ग्यारहा नै अर, सारया ताही ये बात कहदी ।
\v 10 जिन्नै प्रेरिता तै ये बात कही वे मरियम मगदलीनी अर योअन्ना अर याकूब की माँ मरियम अर उसकै साथ की और  भी लुगाई थी ।
\v 11 पर उसकी बात उण ताही कहानी सी लागी, अर उन्नै उसका बिश्वास नीं करया ।
\v 12 फेर पतरस कब्र पै भाज्या ग्या, अर झुककै देख्या तो सिर्फ लत्ते पड़े देख्ये, अर जो होया था उसतै अचम्भा करता होया अपणे घरां चला ग्या I
\v 13 उसै दिन उन म्ह तै दो माणस इम्माऊस नाम गाम म्ह जाण लागरै थे, जो यरूशलेम तै कोई सात कोंस की दुरी पै थाI
\v 14 वे इन सब बातां पै जो होई थी, आपस म्ह बातचीत करदे जाण लागरे थे,
\v 15 अर जद वे आपस म्ह बात चीत अर पूछताछ करै थे तो यीशु खुद धोरै आकै उनकै गैल्या हो लिया I
\v 16 पर उनकी आँख न्यू बंद कर दी थी कै उसनै पिच्छाण ना सकै I
\v 17 उसनै उण तै पूच्छा, ''ये कै बात सै, जो थम चाल्दे चाल्दे आपस म्ह करो सों?''वे उदास सें खड्ये होगे I
\v 18 या सुण कै उन म्ह तै किलयोपास नाम के एक माणस नै कह्या, ''के तू यरूशलेम म्ह एकला परदेशी सै, जो नीं जाणदा के इन दिनां म्ह उस म्ह के-के होया सै?''
\v 19 उसनै उन तै बुझया, “कोन सी बात? उन्नै उस ताही कह्या, यीशु नासरी के बारे म्ह जो पणमेशर अर सारे माणसा कै धोरै काम अर वचन  म्ह सामर्थी नब्बी था,
\v 20 अर  प्रधान याजका अर म्हारै सरदारां नै उस ताही पकडवा दिया के उसतै मोंत का हुक्म दिया जा; अर उसनै  क्रूस पै चड्वाया I
\v 21 पर हमनै उम्मीद थी के योए इस्राएल नै छुटकारा देवैगाI इन सारी बात्त्तां के सिवा इस घटना नै होए आज तीसरा दिन सै,
\v 22 अर म्हारै म्ह तै कई लुगाई नै भी म्हार ताही उल्झन म्ह गेर दिया, जो सबेरै  कब्र पै ग्यी थी ;
\v 23 अर जिब्ब उसकी लाश कोणी पाई तो वा या कहन्दी आई के हमनै सुर्गदूतां के दर्शन पाये, जिन्नै कह्या के वो जिन्दा सै I
\v 24 फेर म्हारै साथिया म्ह तै कई कब्र पै ग्ये, अर जिसा लुगाई नै कह्या था उसाए पाया; पर वो कोणी देख्या I’’
\v 25 फेर उसनै उन ताहि कह्या, “हे सब बावळो अर नब्बियां की सारी बातां पे बिश्वास करण म्ह नासमझों!
\v 26 कै जरूरी कोणी था कै मसीह ये दुःख उठा कै अपनी महिमा म्ह दाखल हो?”
\v 27 फेर उसनै मूसा तै अर सारे नब्बियां तै शरु करकै सारे पवित्र शास्त्रां म्ह तै अपने बारे म्ह लिखी बातां का मतलब, उन ताही समझा दिया I
\v 28 इतनै में वो उस गाम के धोरै पुच्ग्ये जित वे जावै थे, अर उसके ढंग तै इसा लाग्या के वो आगै जाणा चाहवै  सै I
\v 29 पर उन्नै यो कह कै उस ताही रोक्या, म्हारै गैल्या रह, क्योंके साँझ होल्यी सै अर दिन इब घणा ढळ ग्या सै I” फेर वो उनकै गैल्या रहण के खात्तर भीतर ग्या I
\v 30 जद वो उन के गैल्या खाना खाण बैठ्या, तो उसनै रोटी लेकै धन्यवाद करया अर उस ताही तोड़कै उन्नै देणं लाग्याI
\v 31 फेर उनकी आँख खुल ग्यी; अर उन्नै उस ताही पिच्छाण लिया, अर वो उनकी आँखां तै ओन्झळ होग्या I
\v 32 उन्नै आपस म्ह कह्या, “जद वो म्हारै तै रास्ते म्ह बात करै था अर पवित्र शास्त्र का मतलब हमनै समझावै था, तो कै म्हारै मन म्ह जोस नीं आया?”
\v 33 वो उसै बखत उठके यरूशलेम म्ह चले ग्ये, अर उन ग्यारहां अर उनकै साथियां ताही उन्नै कठ्ठै मिलगे I
\v 34 वो कहवै थे, प्रभु साच्चेए जी उठ्या, अर शमौन नै दिख्या I”
\v 35 फेर उन्नै रास्ते की बात उन ताही बता दी अर या भी के रोटी तोडते बखत किस तरियां उस ताही पिच्छाणा I
\v 36 वे ये बात करये थे के ओ खुद ए उनके बिचाल्यै आण खड्या होया, अर उन ताही कह्या, ‘‘थमने शान्ति मिलै I''
\v 37 पर वे घबरागै अर डरगै, अर समझे के हम किसे  भुत नै देख्या सां I
\v 38 उसनै उन तै कह्या के,’’ क्यों घबराओ सों? अर थारै मन म्ह क्यों बैहम  हो सै ?
\v 39 मेरै हाथ- पायां ने देक्खो के मै ओए सूं I मन्नै छु के देखो, क्योंके आत्मा के हाड- माँस कोणी होंदे जिसा मेरै म्ह देखो सों I”
\v 40 यो कहकै उसनै उन ताही अपनै हाथ पैर दिखाए I
\v 41 जद खुशी के मारै उन्नै बिश्वास कोनी होया, अर ओ अचम्भा मान्नै थे, तो उसनै उन ताही पुच्छ्या, ''के याडै थारै धोरै किम्मे खाणनै  सै?''
\v 42 उन्नै उस ताही भुंदी होई मच्छी का टुकड़ा दिया I
\v 43 उसनै लेकै उनकै आगै खाया I
\v 44 फेर उसनै उन ताही कह्या, ''ये मेरी वे बात सै, जो मन्नै थारै गैल्या रहंदे होए थारै तै कही थी के जरूरी सै जितनी बात मूसा की व्यवस्था अर नब्बियां अर भजनां की किताबां म्ह मेरै बारे म्ह लिखी सै, सारी पूरी हो I''
\v 45 फेर उसनै पवित्र शास्त्र बुझण के खात्तर उनकी बुध्दि खोल दी,
\v 46 अर उनतै कह्या, ''यो लिख्या सै के मसीह दुःख ठावैगा, अर तीसरै दिन मरै होया म्ह तै जी उठैगा,
\v 47 अर यरूशलेम तै लेकै सारी जातां म्ह  मन बदलण का अर पापां की माफी का प्रचार, उसकै-ए नाम तै करया जावैगा I
\v 48 थम इन सारी बातां के गवाह सों I
\v 49 अर देक्खो,  जिसकी सुंह   मेरै पिता नै खाई सै, मै उन्नै थारै पे उतारूँगा अर जिब्ब तैई सुर्ग तै सामर्थ नीं पाओगे, जब ताही इसै नगर म्ह रुके रहो I
\v 50 फेर ओ उन्नै बैतनिय्याह ताही बाहर लेग्या, अर अपणे हाथ ठाके उन ताही आशीष दी ;
\v 51 अर उन्नै आशीष देंदे होए ओ उनतै न्यारा होग्या अर सुर्ग पै उठा लिया I
\v 52 फेर वो उसनै नमस्कार करके बड़ी खुशी तै यरूशलेम चले गये; 53 अर वे लगातार मंदर म्ह हाज्जर होके पणमेशर की भक्ति करया करै थे I
