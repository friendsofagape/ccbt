\id ACT
\c 1
\v 1 हे थियुफिलुस, मैंई अपणी पैहली कताब तिन्या सबी गल्ला रे बारे मन्ज लिखुरीआ जैड़ी यीशु शुरू थंऊ असिओ करदा अतै संखादा रैऊं,
\v 2 तैस धैड़े तक जैहणे तक सो तिन्या चेले जो जिन्या जो तिनी चुनुरा थु पवित्र आत्मा रा हूक्म दी करी ऊपर ना उठाया गो।
\v 3 तिनी दुख उठाणे थंऊ बाद वडै पक्के तरीके तिन्या पुर अपणे आपा जो जिन्दा दसुरा, अतै चाळी धैड़ै तक सो तिन्या जो हुजदा रैऊरा, अतै प्रमात्मे रे राज्य री गल्ला करदा रैऊरा।
\v 4 अतै तिन्या सोगी मुळी करी तिन्या जो आज्ञा दितुरी हा कि “यरूशलेम जो ना छड़न, पर पिते री तैहा प्रतिज्ञा रे पुरे भूणै  री भाळ करदे रैय्आ, जठेरी चर्चा तुहै मिन्जो थंऊ हुणुरी हा।
\v 5 क्ओकि यूहन्ने ता पाणी रा बपतिस्मा दितुरा पर थोड़े धैड़ै बाद तुसु प्रवित्र आत्मा रा बपतिस्मा पाणा।”
\v 6 ता तिन्ये इक्टठै भूच्ची करी तैस थंऊ पुछु, “हे प्रभु, कै तुसु हवजू ही इस्त्राएल जो राज्य फेरी दिणा?”
\v 7 तिनी तिन्या सिते बलु, “तैस टैंमा अते काल जो जानणा, जैड़ा पिते रै हथ्था मन्ज हा तुन्दा कम निय्आ।
\v 8 पर जैहणे पवित्र आत्मा तुसु पुर ईणा ता तुसु सामर्थ्य पाणा; अतै यरूशलेम अतै पुरे यहूदिया अतै सामरिया मन्ज, अतै पृथ्वी रे अन्त तक मेरे गवाह भूणे।”
\v 9 यह वलदे वलदे सो उपर चुकी लैऊ, अतै बदळे सो तंयारी हाख्री थंऊ लुकाई पाऊ।
\v 10 तसेरे गान्दे जैहणे सो अम्बरा री कनारी हेरू करदे थिये, ता दोई मणु सफेद कपड़े लाऊरे तिन्या वळै ईच्ची खड़ीये,
\v 11 अतै तिन्या सिते बलु, “हे गलीली मणुओ, तुहै क्ओ खड़ी करी अम्बरा री कनारी हेरू करदे हिन? यह यीशु, जैड़ा तुन्दे नैड़ै थंऊ स्वर्गा जो चुकी लैऊ हा, जैस तरीके तुहै यह स्वर्गा जो गान्दा हेरू हा तैस तरीके ऐस फिरी ईणा।”
\v 12 जैहणे सो जैतून नां रे पहाड़ा थंऊ जैड़ा यरूशलेम रे नेडै अक्क सब्त रे धैड़े तक दूर हा, यरूशलेम जो फिरी आये।
\v 13 जैहणे सो तैड़ी पुजे ता सो अटारी पुर गै, जैड़ी पतरस, यूहन्ना, याकूब, अन्द्रियास, फिलिप्पुस, थोमा, बरतुल्मै, मत्ती, हलफई रा पुत्र याकूब, शमौन जेलोतेस अतै याकूब रा पुत्र यहूदा रहन्दे थिये।
\v 14 यह सब तसेरे भाई, यीशु री मोँआ अतै कई होर जनानी सोगी अक्क चित भूच्ची करी प्रार्थना मन्ज लगी रैह।
\v 15 ता पतरस तिन्या लगभग अक्क सो वीह मणु रे मन्जै खड़ी करी बलणा लगा,
\v 16 “हे भाईओ, जरूरी थू की पवित्र शास्त्रा रा लिखुरा पुरा भोआ जैड़ा पवित्र आत्मा दाऊद रे मूँहा थंऊ यहूदा रे वारे मन्ज, पैहले ही दस्सी दितुरा थु, जैड़ा यीशु जो पकड़ाणे वाळा रा अगुवा थु।
\v 17 क्ओकि सो ता असु मन्ज ही गिनी गो हा, अतै एहा सेवकाई मन्ज सहभागी भी भुआ।
\v 18 (तिनी अर्धम री कमाई सिते बगड़ी खरीदी लैई, अतै मूण्ड़ा रे भारे पैऊ हा अतै तसेरा पेट फटी गोआ अतै तसेरी सब आन्तड़ी नकैई गई हिन।
\v 19 ऐहा गल्ला जो यरूशलेम रे सब रैहणे वाळे जाणी गै, ऐड़ि तक कि तैसा बगड़ी रा नां तसेरी बोली मन्ज ‘हकलदमा’ मतलव ‘खूना री बगड़ी’ पैई गो।)
\v 20 भजन संहिता मन्ज लिखुरा, ‘तसेरा घर उजड़ी गच्छा, अतै तैत मन्ज कोई ना बसा,’ अतै तसेरी जगह कोई होर लैई लेय्आ।’
\v 21 ठेरेतांये जैतने धैड़े तक प्रभु यीशु असु सोगी इन्दा गान्दा रैऊ- मतलव यूहन्ना रे बपतिस्मा थंऊ लैई करी तैसिओ इन्दै सामणे ऊपर चुकणे तक- जैड़ै मणु बराबर असु सोगी रैह।
\v 22 ठीक ता यह हा कि तिन्या मन्ज अक्क मणु अस्सु सोगी तसेरे जी भूणे थंऊ बादा रा गवाह भूच्ची गच्छा।”
\v 23 ता तिन्ये दूँ जिणा जो खड़ेरू, अक्क यूसुफ जैसिओ बरसबा भी बलदै थिये, जसेरा दूआ नां यूसतुस हा, अतै दूँआ मत्तियाह जो,
\v 24 अतै यह प्रार्थना करी, “हे प्रभु, तु जैड़ा सबी रे मना जो जाणदा, यह प्रकट कर कि इन्या दूनी मन्ज तैंई कसिओ चुनु हा,
\v 25 अतै यह प्रार्थना करी, “हे प्रभु, तु जैड़ा सबी रे मना जो जाणदा, यह प्रकट कर कि इन्या दूनी मन्ज तैंई कसिओ चुनु हा,
\v 26 ता तिन्ये तंयारे बारे मन्ज चिट्ठी पाई, अतै चिट्ठी मन्ज मत्तियाह रा नां निकळू। ता सो तिन्या ग्यारह सोगी गिणु।
\c 2
\v 1 जैहणे पिन्तेकुस्त रा धैड़ा आ, ता सो सब अक्की जगह इकट्ठै थिये।
\v 2 अकदम अम्बरा थंऊ बड़ी आँधी री आबाज आई, अतै पुरा घर जैड़ी सो बैहुरे थिये, हिली गो।
\v 3 अतै तिन्या जो अग्गी साईयें जिभा निकळदी हुजी अतै तिन्या मन्ज हर अक्क जो हुजणा लगी।
\v 4 सो सब पवित्र आत्मा मन्ज भरी गै, अतै जिन्या आत्मे तिन्या जो बलने री सामर्थ्य दिती, सो अलग अलग बोली बलना लगी पै।
\v 5 अम्बरा थलै री हर अक्क जाति थंऊ यहूदि भक्त यरूशलेम मन्ज ही रैऊ करदे थिये।
\v 6 जैहणे यह शब्द भुआ ता भीड़ किट्ठी गई अतै मणु  ड़री गै, क्ओकि हर अक्क जो यह हुणु करदा थु कि यह सब इन्दी बोली बलु करदे हिन।
\v 7 यह सब हैरान अतै परेशान भूच्ची करी बलणा लगै, “हेरा, यह जैड़ा बलु करदे हिन कै यह सब गलीली न हिन?
\v 8 ता फिरी यह क्ओ असिओ अपणी अपणी जन्म भूमी री बोली हुणाऊ करदा ?
\v 9 अहै जेड़ै पारथी, मेदी, एलामी, मेसोपोटामिया, यहूदिया, कप्दूकिया, पुन्तुस, आसिया,
\v 10 फ्रूगिया, पंफूलिया, मिस्त्र अतै लीबिया देस जैड़ै कुरेने रे नेड़ै तेड़ै हिन, इन्या सबी देसा रे रैहणे बाळे अतै रोमी, प्रवासी,
\v 11 मतलब यहूदी मत धारणेवाळे, क्रेती अतै अरबी भी हिन, पर अपणी अपणी बोली मन्ज इन्या थंऊ प्रमात्मे रे कमा री चर्चा हुणु करदे हिन।”
\v 12 अतै यह सब हैरान भूए अतै ड़री करी अक्की दूये सोगी बलणा लगै, “यह कै लगुरा भूणा?”
\v 13 पर होर मजाक उडाणा लगै, “इन्ये ता शराबा रे नशे मन्ज चूर हिन।”
\v 14 ता पतरस तिन्या ग्यारह सोगी खड़ी गो अतै जोरा सिते बलणा लगा, “हे यहूदी अतै हे यरूशलेम मन्ज रैहणेवाळेओ, यह जाणी लेय्आ, अतै कन लाई मेरी गल्ला हुणा।
\v 15 जिन्या तुहे समझु करदे हिन, यह मणु नशे मन्ज हिन, ना हिन, क्ओकि हालि ता धैड़ा चढुरा।
\v 16 पर यह सो गल्ल हा कि, जैड़ा योएल भविष्यवक्ते बलुरी थी:
\v 17 ‘प्रमात्मा इन्या बलदा, कि लास्ट रे धैड़े मन्ज इन्या भूणा कि मूँ अपणा आत्मा सबी पुर डोळणा, अतै तुन्दे दब्बु कुल्ळी सबी भविष्यवाणी करनी, अतै तुन्दे जवान मणु दर्शन हेरने, अतै तुन्दे स्याणे सुपने हेरने।
\v 18 बल्कि मूँ अपणे नौकरा-नौकराणी पुर भी अपणी आत्मा ड़ोळणीआ अतै तिन्या भी भविष्यवाणी करनी हा।
\v 19 अतै मूँ ऊपर अम्बरा पुर नौखे कम अतै धरती पुर चिन्ह् मतलब खून, अग्गी, अतै धूंऐ रे बदळ दसणे हिन।
\v 20 प्रभु रे महान अतै तेजस्वी धैड़ै ईणे थंऊ पैहले सुरज नैहरा अतै चद्रमां खूना साईयें भूच्ची गाणा।
\v 21 अतै जैस कसी प्रभु रा नां लैणा, तैस उद्धार पाणा।’
\v 22 “हे इस्त्राएलीओ, यह गल्ला हुणा: यीशु नासरी अक्क मणु थु जसेरा प्रमात्मे री तरफा थंऊ भूणे रा सवूत तिन्या सामर्थ्य रे कमा अतै हैरान करने वाळे कमा मन्ज हुजदा, जैड़ै प्रमात्मे तुन्दै मन्जै तसेरे जरिये करे जैतिओ तुहै अप्पु ही जाणदे हिन।
\v 23 तैस यीशु जो, जैड़ा प्रमात्मे री ठहराऊरी योजना अतै पैहले रे ज्ञाना रे अनुसार पकड़ाऊ, तुहै अधर्मी रे हथ्थे क्रूस पुर चढ़ाईकरी मारी दिता।
\v 24 पर तैसिओ ही प्रमात्मे मौती रे बन्धना थंऊ छुड़ाकरी जिय्ऊ; क्ओकि यह अनहोना थू कि सो मौती रे वशा मन्ज रैहन्दा।
\v 25 क्ओकि दाऊद तसेरे बारे मन्ज बलदा;‘अंऊ प्रभु जो सदा अपणे सामणे हेरदा रैऊं क्ओकि सो मेरे सज्जै कनारे हा, ताकि अंऊ कदि डगमगाई ना गच्छु।
\v 26 ऐसा वजह थंऊ ही मेरा मन खुश हा, अतै मेरी जीभ मगन हा; बल्कि मेरा पुरा शरीर आशा मन्ज बणी रैहणा।
\v 27 क्ओकि तूद मेरे प्राण अधोलोक मन्ज ही ना छड़णे, अतै ना अपणे प्रवित्र जना जो हड़णा दिणा।
\v 28 तैंई मिन्जो जिवन रा रस्ता दस्सुआ, तुद मिन्जो अपणे दर्शन सोगी आनन्द सोगी भरी दिणा।’
\v 29 “हे भाईओ, अंऊ कुलपति दाऊद रे वारे मन्ज तुसु सोगी हिम्मत सोगी बली सकदा कि सो मरी गो अतै दवाई भी दिता अतै तसेरी कब्र अज भी हा।
\v 30 सो भविष्यवक्ता थू, सो जाणदा थु कि प्रमात्मे मिन्जो सोगी हौ खाऊरी हा कि मूँ तेरे खानदाना थंऊ अक्की मणु जो तेरे सिंहासना पुर बहालना;
\v 31 तिनी भूणे वाळी गल्ला जो पैहले ही हेरी करी मसीह रे वारे मन्ज भविष्यवाणी करूरी थी, ना ता तसेरा प्राण अधोलोक मन्ज रैहणा ना तसेरा शरीर हड़णा।
\v 32 ऐस ही यीशु जो प्रमात्मे जिआऊरा, जठेरे अहे सब गवाह हिन।
\v 33 ऐस तरीके प्रमात्मे रे सज्जै हथ्था थंऊ सवी थंऊ उचा पद पाई करी, अतै पिते थंऊ सो पवित्र आत्मा पाईकरी जठेरी प्रतिज्ञा करूरी थी, तिनी यह डोळी दिता हा जेड़ा तुहे हेरदे अतै हुणदे हिन।
\v 34 क्ओकि दाऊद ता स्वर्गा जो ना चढु; पर सो अप्पु बलदा, ‘प्रभुऐ मेरे प्रभु सोगी बलुरा, मेरे सज्जै कनारे बैह,
\v 35 जैहणे तक कि अंऊ तेरे बैरी जो तेरे पैरा थला री चौकी ना करी दिच्छु।’
\v 36 ता इस्त्राएल रा पुरा घराना पक्कै तरीके यह जाणी लेय्आ कि प्रमात्मे तैस ही यीशु जो जैसिओ तुहै क्रूस पुर चढ़ाऊरा, प्रभु ही ठहराऊरा अतै मसीह भी।”
\v 37 ता हुणने वाळे रे ह्रदय छिदी गै, अतै सो पतरस अतै वाकि चेले थंऊ पुछणा लगै, “हे भाईओ, अहै कै करन?”
\v 38 पतरसे तिन्या सोगी बलु, “मना फेरा, अतै तुसु मन्ज हरेक अपणे अपणे पापा री माफी तांये यीशु मसीह रे नां रा बपतिस्मा लेय्आ; ता तुसु पवित्र आत्मा रा दान पाणा।
\v 39 क्ओकि प्रतिज्ञा तुहै, अतै तुन्दी औलादी, अतै तिन्या सब दूर-दूर रे मणु तांये भी हा जिन्या जो प्रभू इन्दे प्रमात्मे अप्पु बलै हैदणा।”
\v 40 तिनी होर भी मती गल्ला थंऊ गवाई दि करी समझाऊ कि अपणे आपा जो ऐहा टेढ़ी जाति थंऊ वचा।
\v 41 ता जिन्ये तसेरा वचन ग्रहण करू तिन्ये बपतिस्मा लैऊ; अतै तैस ही धैड़ै त्राई हजार मणु रे लगभग तिन्या मन्ज शामल भूच्ची गै।
\v 42 अतै सो चेले जो शिक्षा पाणा, संगति रखणे, रोटी तोड़णे, अतै प्रार्थना करने मन्ज लगी रैह।
\v 43 सबी मणु पुर ड़र छाई गो, अतै मतै सारे कम नौखे कम अतै चिन्ह् चेले थंऊ प्रकट भून्दै थिये।
\v 44 सब वसवास करने वाळे ईकठ्ठे रैहन्दे थिये, अतै तंयारी सब चिजा मिलेजुले री थी।
\v 45 सो अपणी अपणी जायदाता अतै समाना बेची-बेचीकरी जैसिओ जिन्या जरूरत भून्दी थी बण्ड़ी दिन्दै थिये।
\v 46 सो रोज अक्क मन भूच्ची करी मंदरा मन्ज इकठ्ठै भून्दै, अतै घर-घर रोटी त्रोड़दै अतै खशी अतै मना री सीधाई सोगी खाणा खान्दे थिये,
\v 47 प्रमात्मे री स्तुति करदे थिये, अतै सब मणु तिन्या थंऊ खुश थिये: अतै जैड़ा उद्धार पान्दे थिये, तिन्या जो प्रभु रोज तिन्या मन्ज शामळ करी दिन्दा थू।
\c 3
\v 1 पतरस अतै यूहन्ना त्रिये पैहरे प्रार्थना रे टैंमे मन्दरा जो चलुरे थिये।
\v 2 अतै मणु अक्क जन्मा थंऊ लंगड़े जो लैईणा लगुरे थिये, जैसिओ सो रोज मन्दरा रे तैस द्धारा वलै वहालदे थिये जैस द्धारा जो ‘सुन्दर’ बलदै थिये, ताकि सो ईणे गाणे बाळे थंऊ भीख मँगदा रेय्आ।
\v 3 जैहणे पतरस अतै यूहन्ना जो तिनी मन्दरा मन्ज गान्दे हेरू, ता तिनी तिन्या थंऊ भीख मँगी।
\v 4 पतरस यूहन्ना सोगी तसेरी कनारी ध्यान दी करी बलु, “इन्दी कनारी हेर!”
\v 5 ता सो तिन्या थंऊ कुछ मुळणे री उम्मीद मन्ज तंयारी कनारी हेरना लगा।
\v 6 ता पतरसे बलु, “चाँदी अतै सोना ता मिन्जो बलै निय्आ, पर जैड़ा मिन्जो बलै हा सो तिजो दिन्दा; यीशु मसीह नासरी रे नां सिते चल फिर।”
\v 7 ता तिनी तसेरा सज्जा हथ्थ पकड़ी करी तैसिओ उठालू; अतै झट तैसेरे पैरा अतै घुटणे मन्ज जोर चली आ।
\v 8 सो उटकी करी खड़ी गो अतै चलना फिरना लगा; अतै चलदा अतै कूददा, अतै प्रमात्मे री स्तुति करदा तिन्या सोगी मन्दरा जो गो।
\v 9 सब मणुऐ तैसिओ चलदे फिरदे अतै प्रमात्मे री स्तुति करदे हेरीकरी,
\v 10 पच्छैणी लैऊ कि यह सो हा जैड़ा मन्दरा रे ‘सुन्दर’ द्धारा बलै बैही करी भीख मँगदा थू; अतै यह गल्ला थंऊ जैड़ी तैस सोगी भूई थी सो बड़ै हैरान परेशान भूए।
\v 11 जैहणे सो पतरस अतै यूहन्ना जो पकडी करी चलुरा थु, ता सब मणु बड़ै हैरान भूची करी तैस ओसारे तक दौड़ी आए, जेड़ा सुलेमान रा थू,
\v 12 यह हेरी करी पतरस मणु सोगी बलणा लगा, “हे ईस्त्राएलियो, तुहे ऐस मणु पुर क्ओ शक करदे हिन, अतै इन्दी कनारी क्ओ ऐस तरीके हेरू करदे हिन जिन्या कि अहै अपणी सामर्थ्य अतै भक्ति सोगी ऐसिओ चलणे-फिरणे रे काबल बणाऊ हा।
\v 13 अब्राहम, इसहाक अतै याकूब रे प्रमात्मे, इन्दै बाप-दादे रे प्रमात्मे अपणे सेवक यीशु री महीमा करी हा, जैसिओ तुसु पकडाई दिता, अतै जैहणे पिलातुसे तैसिओ छड़ी दिणे रा विचार करू ता तुहै सबी रे सामणे तसेरा इन्कार करू।
\v 14 तुहै तैस पवित्र अतै धर्मी रा इन्कार करू, अतै विनती करी की अक्की हत्यारे जो तुसु तांये छड़ी देय्आ;
\v 15 अतै तुहै जीवन रे कर्ता जो  मारी दिता, जैसिओ प्रमात्मे मरूरे थंऊ जियाऊ; अतै तुहै ऐसा गल्ला रे गवाह हिन।
\v 16 अतै तसेरे ही नां सिते तैस वसवासा री वजह थंऊ जैड़ा तसेरा नां पुर हा, ऐस मणु जो  जैसिओ तुहै जाणदे हिन कि सामर्थ्य दिती हा। तैस ही वसवासे जैड़ा तैस पुर हा, ऐसिओ तुन्दै सामणे भला चंगा करी दिता हा।
\v 17 “अबै हे भाईओ, अंऊ जाणदा कि यह कम तुहै अज्ञानता मन्ज करूरआ, अतै तिन्या ही तुन्दै सरदारे भी करूरआ।
\v 18 पर जिन्या गल्ला जो प्रमात्मे भविष्यवक्ते रे मूँहा थंऊ पैहले ही दस्सी दितुरा थू, कि मसीह दु:ख उठाणा, अतै तिनी तिन्या ही पुरा करू।
\v 19 ठेरेतांये, मना जो फेरा अतै फिरी अईआ कि तुन्दै पाप मिटी गान, जैत थंऊ प्रभु रे सामणे तुसु तांये शान्ति रे धैड़ै ईन,
\v 20 अतै सो यीशु जो भैजा जैड़ा तुसु तांये पैहले ही मसीहा ठहराऊरा हा।
\v 21 जरूरी यह हा कि स्वर्गा मन्ज तैस टैंमा तक रेय्आ जैहणे तक इन्या सबी गल्ला रा सुधार ना करी लेय्आ जठेरी चर्चा पुराणे टैंमा थंऊ भविष्यवक्ता रे मूँहा थंऊ करूरी हिन।
\v 22 जिन्या कि मूसा बलदा थू, ‘प्रभु प्रमात्मा तुन्दे भाई थंऊ तुसु तांये मिन्जो साईयें अक्क भविष्यवक्ता खड़ेरनआ, जैड़ा कुछ सो तुसु सोगी बला तसेरी हुणे।
\v 23 पर हरेक सो मणु जेड़ा तसेरी ना हुणला, मणु मन्ज नष्ट करया गाणा।
\v 24 अतै शमूएल थंऊ लैईकरी तसेरे बाद बाळे तक जितने भी भविष्यवक्ते भूए तिन्ये सबीये इन्या धैड़े रा सन्देश दितुरा हा।
\v 25 तुहै भविष्यवक्ता री औलाद अतै तैस वचना रे हक्कदार हिन, जैड़ै प्रमात्मे तुन्दै बापदादे सोगी करूरे हिन, जैहणे तिनी अब्राहम सोगी बलुरा, ‘मूँ तेरे खानदाना री वजह थंऊ पृथ्वी रे सब घराने आशिष पाणीआ।’
\v 26 प्रमात्मे अपणे सेवका जो चुकी करी पैहले तुसु बलै भैजुरा, कि तुसु मन्ज हरेक जो तसेरी बुराई थंऊ फेरी करी आशिष देय्आ।”
\c 4
\v 1 जैहणे सो मणु सोगी यह कणेणा लगुरा थिये, ता याजक, मन्दरा रे सरदार अतै सदूकी तिन्या पुर चढ़ी आये।
\v 2 क्ओकि सो बड़ै गुस्सै भूच्ची गै क्ओकि सो मणु जो यीशु रे बारे मन्ज मणु जो सखाणा अतै मरूरे थंऊ जी उठणे रे प्रचार करना लगुरे थिये।
\v 3 तिन्ये सो पकड़ी पाये अतै दूये धैड़े तक जेला मन्ज पाई दिते क्ओकि सँझ भूच्ची गच्छुरे थी।
\v 4 पर वचन जो हुणनेवाळे थंऊ मते सारे वसवास करू, अतै तंयारी गिनती पँज हजार मणु रे लगभग भूच्ची गई।
\v 5 दूये धैड़ै ऐसा भूआ कि तंयारे शास्त्री, सरदार अतै स्याणे
\v 6 महायाजक हन्ना, कैफा, यूहन्ना अतै सिकन्दर अतै होर जैतने महायाजक रे घराने थंऊ थिये, सब यरूशलेम मन्ज इकठ्ठै भूऐ।
\v 7 सो तिन्या जो मन्जै खड़ेरी के पुछणा लगै कि तुहै यह कम कसेरे सामर्थ्य अतै कसेरे नां सोगी करूआ।
\v 8 ता पतरसे पवित्र आत्मा सिते भरी करी तिन्या सिते बलु,
\v 9 “हे मणु रे सरदारो अतै स्याणेओ, एस कमजोर मणु सोगी जैड़ी भलाई करी गई हा, अगर अज ठेरे बारे मन्ज असु थंऊ पुछ ताछ करी गान्दिआ, कि यह किन्या ठीक भूआ।
\v 10 ता तुहै सब अतै इस्त्राएली मणु जाणी लेय्आ कि यीशु मसीह नासरी रे नां सिते जैसिओ तुसे क्रूस पुर चढ़ाऊरा, अतै प्रमात्मे मरूरे थंऊ जिआऊरा, यह मणु तुन्दै सामणे भला चंगा खडुरा हा।
\v 11 यह सो ही नड्ड हा जैसिओ तुहै राजमिस्त्रिये तुछ जाणुरा अतै सो कूणे रे सिरे ना नड्ड बणी गो।
\v 12 कसकी होरी रे द्धारा उद्धार निय्आ; क्ओकि स्वर्गा थंऊ थळै मणु मन्ज कोई नां ना दितूरा, जसेरे द्धारा अहै उद्धार पाई सकन।”
\v 13 जैहणे तिन्ये पतरस अतै यूहन्ना री हिम्मत हेरी, अतै यह जाणु कि यह ता अनपढ़ अतै सिधे मणु हिन, ता हैरान भूए; फिरी तिन्ये सो पछैणे कि यह ता यीशु सोगी रैऊरे हिन।
\v 14 तैस मणु जो जैड़ा ठीक भच्छुरा थू, तंयारे सोगी खडुरा हेरी करी, सो वरोधा मन्ज कुछ ना बली सके।
\v 15 पर तिन्या जो सभा थंऊ बाहर गाणे रा हूक्म दी करी, सो अप्पु मन्ज सलाह करना लगै,
\v 16 “अहै इन्या मणु सोगी कै करन? क्ओकि यरूशलेम रे सब रैहणे वाळे जाणदे हिन कि इन्यै अक्क नसाणी दसुरी हा; अतै इन्यारा इन्कार ना करी सकदे।
\v 17 पर ठेरेतांये कि यह गल्ल  मणु मन्ज होर ना फैली गच्छा, अहै इन्या जो धमकान्दै, कि यह ऐस नां लैई करी फिरी कसी मणु सोगी गल्ल ना करन।”
\v 18 ता तिन्ये सो हैदै अतै चेतावनी दी करी बलु, “यीशु रे नां सिते कुछ भी मत बलदै अतै सखान्दे।”
\v 19 पर पतरस अतै यूहन्ने तिन्या जो जवाव दिता, “तहै ही न्याय करा; कै यह प्रमात्मे रे नैड़ै खरा कि प्रमात्मे री गल्ला जो छड़ी करी तून्दी गल्ला मना।
\v 20 क्ओकि यह ता असु थंऊ भूच्ची ना सकदा कि जैड़ा अहै हेरूरा अतै हूणुरा, सो ना कणैन।”
\v 21 ता तिन्ये तैसिओ होर धमकाई करी छड़ी दिता, क्ओकि मणु री वजह थंऊ तिन्या जो दण्ड़ दिणे रा कोई दाँव ना मूळु, ठेरेतांये कि सेरे ठीक भूणे री वजह थंऊ सब मणु प्रमात्मे री बड़ाई करू करदे थिये।
\v 22 सो मणु जैड़ा ठीक भच्छुरा थू, चाली साला री उम्रा रा थू।
\v 23 सो छुटी करी अपणे साथी बलै आये, अतै जैड़ा कुछ प्रधान याजके अतै स्याणे बलुरा थु, तिन्या जो हुणाई दिता।
\v 24 यह हुणी करी तिन्ये अक्क चित्त भूच्ची करी जोरा सिते प्रमात्मे सिते बलु, “हे स्वामी, तू सो ही हा जिनी स्वर्ग, पृथ्वी, समुद्र अतै जैड़ा कुछ ऐत मन्ज हा बणाऊरा।
\v 25 तैंई पवित्र आत्मा रे द्धारा अपणे सेवक इन्दै पिते दाऊद रे मूँहा थंऊ यह कुणहाऊरा, ‘अन्य जातिऐ हुल्लड़ क्ओ मचाऊरा? अतै देसा देसा रे मणुऐ क्ओ बेकार गल्ला सोची?
\v 26 प्रभु अतै इन्दै वरोधा मन्ज पृथ्वी रे राजे खड़ी गै हिन, अतै हाक्म भी किठ्ठी गै हिन।’
\v 27 क्ओकि सच मन्ज तेरे सेवक यीशु रे वरोधा मन्ज, जसेरा तैंई अभिषेक करूरा, हेरोदेस अतै पिन्तियुस पिलातुस भी अन्य जाति अतै इस्त्राएली सोगी ऐस नगर मन्ज इकट्ठै भच्छुरै हिन,
\v 28 कि जैड़ा कुछ पैहले थंऊ तेरी सामर्थ्य  अतै मति थंऊ थू, सो ही करदे रेय्आ।
\v 29 अबे हे प्रभु इन्यारी धंमकी जो हेर; अतै अपणे दासा जो यह वरदान दे तेरा वचन बड़ी हिम्मत सोगी हुणान।
\v 30 ठीक करने तांये तू अपणा हथ्थ अग्गो कर कि चिन्ह् चमत्कार तेरे पवित्र सेवक यीशु रे नां सिते होर भी करै गान।”
\v 31 जैहणे सो प्रार्थना करी बैहे ता सो जगह जैड़ी सो किठुरे थिये हिली गो, अतै सो सब पवित्र आत्मा सिते भरी गै, अतै प्रामत्मे रा वचन हिम्मत सोगी हुणादे रैह।
\v 32 वसवास करनेवाळे री मण्ड़ली अक्क चित्त अतै अक्क मन री थी, ऐड़ी तक की कोई भी अपणी सम्पति जो अपणा ना बलदा थू, पर सब कुछ साझे रा थू।
\v 33 चेले बड़ी सामर्थ्य सोगी प्रभु यीशु रे जी भूणे री गवाही दिन्दे रैह अतै तिन्या सबी पुर बड़ा अनुग्रह थू।
\v 34 तिन्या मन्ज कोई भी दरिद्र ना थू: क्ओकि जैस वळै जिंमी या घर थिये, सो तिन्या बेची बेचीकरी तठेरा दाम लैईन्दे, अतै तैतिओ चेले रे पैरा बलै रखदे थिये,
\v 35 अतै जिन्या जैसिओ जरूरत भून्दी थी, तसेरे अनुसार हरेक जो बँड़ी दिन्दे थिये।
\v 36 यूसुफ नां साइप्रस रा अक्क लेवी थू जेसेरा नां चेले बरनबास (मतलब शान्ति रा पुत्र) रखुरा थू।
\v 37 तसेरी कुछ जिंमी थी, जैतिओ तिनी बेचु, अतै दामा रे पैसे अणी करी चेले रे पैरा बलै रखी दिते।
\c 5
\v 1 हनन्याह नां रा अक्क मणु थू अतै तसेरी लाड़ी रा नां सफिरा थू, तिन्ये कुछ जिंमी बेची।
\v 2 अतै तठेरे दाम थंऊ कुछ रखी लैऊ अतै ऐहा गल्ला तसेरी लाड़ी भी जाणदी थी, अतै तठेरा अक्क हेसा लैई करी चेले रे पैरा रे अग्गो रखी दिता।
\v 3 पतरस बलणा लगा, “हे हनन्याह ! शैताने तेरे मना मन्ज यह गल्ल क्ओ पाई हा कि तू पवित्र आत्मा सोगी झूठ बला, अतै जिंमी रे दामा थंऊ कुछ रखी लेय्आ?
\v 4 जैहणे तक सो तिजो बळै थी, कै तेरी ना थी ? अतै जैहणे बिकी गई ता कै तेरे वशा मन्ज ना थी? तैंई यह गल्ल अपणे मना मन्ज क्ओ सोची? तैंई मणु सोगी ना पर प्रमात्मे सोगी झूठ बलुआ।”
\v 5 यह गल्ला हुणदै ही हनन्याह पैई गो, अतै तसेरै प्राण नकैई गै, अतै सब हुणनेबाळे पुर ड़र छाई गो।
\v 6 फिरी जवाने उठी करी तसेरी अर्थी बणाई, अतै बाहर नी करी दबी दिता।
\v 7 लगभग त्रिं घंटे बाद तसेरी लाड़ी, जैड़ा कुछ भच्छुरा थू जा जाणदी थी, अन्दर आई।
\v 8 ता पतरसे तैस सोगी बलु, “मिन्जो दस्स कै तुहै यह जिंमी तूणे मन्ज ही बेची थी?” तैहै बलु, हाँ, इतने मन्ज ही।”
\v 9 पतरसे तैहा सोगी बलु, “यह कै गल्ल हा कि तुहै प्रभु री आत्मा री परीक्षा तांये अक्क जिना ही बलु हा ? हेर, तेरे लाड़े जो दबणेवाळे हालि तिकर द्धारा मन्ज ही खडुरै हिन, अतै तिजो भी बाहर लैई गाणा।”
\v 10 ता सो झट तसेरे पैरा पुर पैई गई अतै प्राण छड़ी दिते; अतै जवाने अन्दर ईच्ची करी तैहा जो मरूरा हेरू, अतै बाहर नी करी तसारे लाड़े रे ब्रखै दबी दिता।
\v 11 पुरी कलिसिया पुर अतै इन्या गल्ल रे सब हुणनेबाळे पर बड़ा ड़र छाई गो।
\v 12 चेले रे हथ्थै मते सारे चिन्ह् अतै कम मणु रे मन्ज भूणे लगै, अतै सो सब अक्क चित्त भूच्ची करी सुलैमान रे ओसारे मन्ज इकट्ठा भुन्दै थिये।
\v 13 पर होरी मन्ज यह कसी जो हिम्मत ना भून्दी थी तिन्या सोगी गिच्ची करी मुळन; तांभी मणु बड़ी बढ़ाई करदे थिये।
\v 14 वसवास करनेवाळे मतै सारे मणु अतै जनानी प्रभु री कलिसिया मन्ज बड़ी संख्या मन्ज मिलना लगै।
\v 15 ऐड़ी तक कि मणु बीमारा जो सड़का मन्ज अणी अणी करी, खाट अतै खटोळै मन्ज लम्बे पाई दिन्दे थिये कि जैहणे पतरस अईआ, ता तसेरी परछाई ही कसकी पुर पैई गच्छा।
\v 16 यरूशलेम रे अखै-ब्रखै नगरा थंऊ मतै सारे मणु बीमारा अतै बुरी आत्मा रे सताऊरे जो अणी अणी करी इकट्ठै भून्दै थिये, अतै सब खरै करै गान्दे थिये।
\v 17 ता महायाजक अतै तसेरे सब साथी जैड़ै सदूकी रे पंथ रे थिये, डाह सोगी भरी गै।
\v 18 अतै चेले जो पकड़ी करी जेला मन्ज पाई दिता।
\v 19 पर राती प्रभु रे अक्की स्वर्गदूते जेला रे द्धारा खोली करी तिन्या जो बाहर अणी करी बलु,
\v 20 “गच्छा, मन्दरा मन्ज खड़ी करी ऐसा जिन्दगी री सब गल्ला मणु जो हुणा।”
\v 21 सो हुणी करी भ्याग भून्दै ही मन्दरा मन्ज गिच्ची करी उपदेश दिणा लगै। ता महायाजक अतै तसेरे साथीऐ इच्ची करी महासभा जो अतै इस्त्राएली रे सब स्याणे जो इकट्ठा करू अतै जेला मन्ज संदेसा भैजू जे तिन्या जो लैई आईआ।
\v 22 पर सेनकै जेला मन्ज गीच्ची करी तिन्या जो ना पाऊ, अतै इच्ची करी संदेसा दिता,
\v 23 ‘अहै जेला जो बड़ी चौकसी सोगी बन्द करूरा थू, अतै पैहरेदार बाहर द्धारा मन्ज खडुरै थिये; पर जैहणे जेल खोली ता, अन्दर कोई ना मूळु।”
\v 24 जैहणे मन्दरा रे सरदार अतै प्रधान याजके यह गल्ला हुणी, ता तंयारे बारे मन्ज भारी चिन्ता मन्ज पैई गै कि तंयारा कै भूआ भोला!
\v 25 एतने मन्ज कुणकी इच्ची करी तिन्या जो बलु, “हेरा, जिन्या जो तुहै जेला मन्ज बन्द रखुरा थू, सो मणु मन्दरा मन्ज खडी करी उपदेश दिच्छु करदे हिन।”
\v 26 ता सरदार, सैनका सोगी गिच्ची करी तिन्या जो लैई आऐ, पर जोरा जबर्दस्ती सिते ना क्ओकि सो मणु थंऊ ड़रदे थिये कि यह असु पुर नड्डै ना लान।
\v 27 तिन्ये चेले जो अणी करी महासभा रे सामणे खडेरी दिता; ता महायाजके तिन्या थंऊ पुछु,
\v 28 “कै अहै तिजो टणकाई करी हूक्म ना दितूरा थू कि तूहै ऐस नां सोगी उपदेश मत करदे? तांभी हेरा, तहै पुरे यरूशलेम जो अपणे उपदेश सोगी भरी दितुरा हा अतै तैस मणु रा खून इन्दी हैरे अणना चाहन्दे हिन।”
\v 29 ता पतरस अतै होर चेले बलणा लगै, “मणु रे हूक्मा थंऊ बदीकरी प्रामात्मे रे हूक्मा रा पालन करना ही इन्दा फर्ज हा।
\v 30 इन्दै बापदादे रे प्रमात्मे यीशु जो जिआऊरा, जैसिओ तुहै क्रूस पुर लटकाई करी मारी दितुरा।
\v 31 तैसिओ ही प्रमात्मे प्रभु अतै उद्धारकर्ता ठहराईकरी, अपणे सज्जै हथ्थै उच्चा करी दितूरा हा, कि सो इस्त्राएली जो मन फिराव री शक्ति अतै पापा री माफी देय्आ।
\v 32 अहै इन्या गल्ला रे गवाह हिन अतै तिन्या ही पवित्र आत्मा भी, जैसिओ प्रमात्मे तिन्या जो दितुरा जैड़ी तसेरे हूक्मा जो मन्दे हिन।”
\v 33 यह हुणी करी सो जळी नकैए, अतै तिन्या जो मारी दिणा लगै।
\v 34 पर गमलीएल नां रा अक्क फरीसी जैड़ा व्यवस्थापक अतै सब मणु मन्ज माननीय थू, र्कोटा मन्ज खड़ी करी चेले जो बाहर गाणे रा हूक्म दिता।
\v 35 ता तिनी बलु, “हे इस्त्राएलिओ, तुहै जैड़ै कुछ इन्या मणु सिते करना चाहन्दे हिन, सोची समझी के करें।
\v 36 क्ओकि इन्या धैड़ै थंऊ पैहले थियूदास यह बलदा उठु कि अंऊ भी कुछ हा; अतै कोई चंऊर सो मणु तैस सोगी भूच्ची गै, पर सो मारी दिता अतै जैतने मणु तैसिओ मन्दे थिये सब तितर-बितर भूच्ची गै।
\v 37 तैत थंऊ बाद नां लिखणे रे टैंमे यहूदा गलीली उठु, अतै कुछ मणु तिनी अपनी तरफा जो करी लै; सो भी नष्ट भूच्ची गो अतै जैतने मणु तैसिओ मन्दै थिये सब तितर-बितर भूच्ची गै।
\v 38 ठेरेतांये अबै अंऊ तुसु सोगी बलदा, इन्या मणु थंऊ दूर रेय्आ अतै इन्या सिते कोई मतलब मत रखा; क्ओकि अगर यह कम धर्म या कम मणु री तरफा थंऊ भोला ता ता मिटी गाणा;
\v 39 पर अगर प्रमात्मे री तरफा थंऊ हा, ता तुहै ऐतिओ कदी भी ना मिटाई सकदे। करखि ऐसा ना भोआ कि तुहै प्रमात्मे सोगी लड़नेवाले ठहरन।”
\v 40 ता तिन्ये तसेरी गल्ल मनी लैई; अतै चेले जो हैदी करी पिटवाऊ; अतै यह हूक्म दी करी छड़ी दिता कि यीशु रे नां सिते कोई गल्ल मत करदे।
\v 41 सो ऐसा गल्ला थंऊ खुश भूच्ची करी महासभा रे सामणे थंऊ चली गै, कि अहै तसेरे नां तांये अपमानित भूणे रे योग्य ता ठहरे।
\v 42 सो रोज मन्दरा मन्ज अतै घर-घर गिच्ची करी ऐसा गल्ला रा सुसमाचार हुणणे थंऊ ना रूके कि यीशु मसीह हा।
\c 6
\v 1 तिन्या धैड़ै जैहणे चेले री गिणती ज्यादा बदणा लगी, ता यूनानी बोली बलणेवाळे इब्रानी बोली बलणेवाळे पुर कुडकुडाणा लगै, कि रोजा री सेवकाई मन्ज इन्दी विधवा री सुधि ना लेन्दैं।
\v 2 ता तिन्ये बारह चेले बाकी चेले री मण्ड़ली जो हैदी करी बलु, “यह ठीक निय्आ कि अहै प्रमात्मे रे वचन जो छड़ी करी खुआणे-पिआणे री सेवा मन्ज रैहन।
\v 3 ठेरेतांये हे भाईओ, अप्पु मन्ज सत सुनाम मणु जो जैड़ै पवित्र आत्मा अतै अक्ला रे भरूरे भून चुनी लेय्आ, कि अहै तिन्या जो यह कम दिन।
\v 4 पर असु ता प्रार्थना मन्ज अतै वचन री सेवा मन्ज लगी रैहणा।”
\v 5 यह गल्ल पुरी मण्डली जो खरी लगी, अतै तिन्ये स्तिफनुस नां रा अक्क मणु जैड़ा वसवासा अतै पवित्र आत्मा सिते भरूरा थू, अतै फिलिप्पुस, प्रुखुरूस, नीकानोर, तीमोन, परमिनास, अतै अन्ताकियावासी नीकुलाऊस जो जैड़ा यहूदी मत मन्ज चली छुरा थू, चुनी लैऊ।
\v 6 तिन्या जो चेले सामणे खडेरू अतै तिन्ये प्रार्थना करी के तिन्या पुर हथ्थ रखे।
\v 7 प्रमात्मे रा वचन फैलदा गो अतै यरूशलेम मन्ज चेले री गिनती बड़ी बददी गई; अतै याजका रा अक्क बड़ा समाज ऐस मत जो माननै बाळा भूची गो।
\v 8 स्तिफनुस अनुग्रह अतै सामर्थ्य सोगी भरी करी मणु जो बड़े-बड़े हैरानी वाळे कम अतै चिन्ह् दसणा लगा।
\v 9 ता तैस आराधनालय थंऊ जैड़ा लिबिरतीनो री थी, अतै कुरेनी, सिकन्दरिया, किलिकिया अतै एशिया रे मणु थंऊ कई ईच्ची करी स्तिफनुस सोगी बैहसवाजी करना लगै।
\v 10 पर तैस ज्ञान अतै आत्मा रा जैत थंऊ सो गल्ला करदा थू, सो सामना ना करी सके।
\v 11 ता तिन्ये कई मणु जो उकसाऊ जैड़ै बलणा लगै, “अहै ऐसिओ मूसा अतै प्रमात्मे रे वरोधा मन्ज निन्दा करदे हुणुरा।”
\v 12 अतै मणु जो, स्याणे जो, अतै शास्त्री जो भड़काई करी चढ़ी आए अतै तैसिओ पकड़ी करी महासभा जो लैई आए।
\v 13 अतै झूठे गवाह खडेरे, जिन्ये बलु, “यह मणु एसा पवित्र जगह अतै व्यवस्था रे वरोधा मन्ज बलणा ना छड़दा।
\v 14 क्ओकि अहै ऐसिओ यह कणेदे हुणुरा कि यह ही यीशु नासरी ऐसा जगह जो ढ़ाई दिणा, अतै तिन्या नियमा जो बदली दिणा जैड़ी मूसे असिओ सोपुरी हिन।”
\v 15 ता सबी मणुऐ जैड़ै सभा मन्ज बैहुरे थिये, तैस पुर नजरी गड़ाई ता तसेरा मूँह तिन्या जो स्वर्गदूता सांईये हुजु।
\c 7
\v 1 ता महायाजके बलु, “कै यह गल्ला सच हिन ?”
\v 2 स्तिफनुस बलणा लगा, “हे भाईओ, अतै पितरौ हुणा । इन्दा पिता अब्राहम हारान मन्ज बसणे थंऊ पैहले जैहणे मेसोपोटामिया मन्ज थू; ता तेजोमय प्रमात्मे तैसिओ दर्शन दिते,
\v 3 अतै तैस सोगी बलु, ‘तू अपणे देसा अतै अपणे कुटुम्बा तंऊ नकैई करी तैस देसा जो गा, जैसिओ मूँ तिजो दसणा।’
\v 4 ता सो कसादियो रे देसा थंऊ नकैई करी हारान मन्ज गीच्ची बसु। तसेरे पिते री मोती थंऊ बाद प्रमात्मे तैसिओ तैड़ी थंऊ अणी करी ऐस देसा मन्ज बसाऊ जैत मन्ज अबै तुहै बसदे हिन,
\v 5 अतै तैसिओ कुछ भी मिरास बल्कि पैर रखणै रे भी जगह ना दिती, पर प्रतिज्ञा करी की अंऊ यह देस तेरे अतै तेरे बाद तेरे वंश रे हथ्थै करी दिला; बल्कि तैस टैंमे तैस बलै कोई औलाद भी ना थी।
\v 6 प्रमात्मे ईन्या बलु, ‘तेरी औलादी रे मणु पराये देसा मन्ज परदेसी भोले, अतै तिन्या सो दास बनाणे, अतै चंऊर सौ साला तक दु:ख दिणा।;’
\v 7 फिरी प्रमात्मे बलु, ‘जैसा जाति रे सो दास भूणे, तिन्या जो मूँ दण्ड़ दिणा, अतै ऐतथंऊ बाद तिन्या निकळीकरी ऐसा जगह ही मेरी सेवा करनीआ।’
\v 8 अतै तिनी तैस सोगी खतना करने रा वचन करू; अतै ऐसी हालति मन्ज इसहाक पैदा भूआ अतै अठबें धैड़े तसेरा खतना करू, इसहाक थंऊ याकूब अतै याकूब थंऊ बारह कुलपति पैदा भुऐ।
\v 9 “कुलपतिये यूसुफ सोगी बैर रखी करी तैसिओ मिस्त्र देस गाणेवाळे रै हथ्थै बेची दिता। पर प्रमात्मा तैस सोगी थू,
\v 10 तिनी तसेरे सब क्लेशा जो छुड़ाईकरी मिस्त्र रे राजा फिरौन री नजरी मन्ज अनुग्रह अतै अक्ल दिती, अतै तिनी तैसिओ पुरे मिस्त्र पर अतै अपणे घराने रा हाक्म बणाई दिता।
\v 11 ता मिस्त्र अतै कनान रे पुरे देसा पर अकाल पैऊ जैतथंऊ भारी क्लेश भूआ, अतै इन्दै बापदादा जो अन्न ना मुळदा थू।
\v 12 पर याकूबे यह हणी करी की मिस्त्र मन्ज अनाज हा इन्दै बाप दादे जो पैहली बरी भैजु।
\v 13 दूँई बरी अप्पु ही यूसुफे अपणे भाई जो अपणे बारे मन्ज दस्सु अतै यूसुफ री जाति फिरौन जो पता लगी गई।
\v 14 ता यूसुफे अपणे पिते याकूब अतै अपणे पुरे कुटुम्ब जो जैड़ै पच्हत्तर मणु थिये, हैदी भैजु।
\v 15 ता याकूब मिस्त्र मन्ज गो; अतै तैड़ी सो अतै इन्दै बाप दादे मरी गै।
\v 16 तंयारी लाशा शकेम मन्ज पुजाई करी तैहा कब्र मन्ज रखी, जैतिओ अब्राहमे चाँदी दीकरी शकेम मन्ज हमोर री औलादी थंऊ खरीदी लैऊरा थू।
\v 17 “पर जैहणे तैसा प्रतिज्ञा रे पुरे भूणे रा टैंम आ जैड़ी प्रमात्मे अब्राहम सोगी करूरी थी, ता मिस्त्र मन्ज सो मणु बदी गै अतै मतै सारे भूच्ची गै।
\v 18 ता मिस्त्र मन्ज दूँआ राजा भूआ जैड़ा यूसुफ जो ना जाणदा थू।
\v 19 तिनी इन्दी जाति सिते चलाकी सिते इन्या व्यवहार करू कि तिन्या जो अपणे दब्बु जो फैंकी दिणा पड़ा कि सो जिन्दे न रैहन।
\v 20 तैस टैंमे मूसा पैदा भूआ। सो प्रमात्मे री नजरा मन्ज बड़ा ही छैळ थू। सो त्राई महिने तक अपणे पिते रे घरा मन्ज पळू।
\v 21 जैहणे फैंकी दिता ता फिरौन री कूल्ळिये तैसिओ चुकू, अतै अपणा पुत्र करीके पाळू।
\v 22 मूसा जो मिस्त्रियों री पुरी विद्दा पढ़ाई गई, अतै यह वचन अतै कर्मा दूनी मन्ज ही सामर्थी थू।
\v 23 “जैहणे सो चाळी साला रा भुआ, ता तसेरे मना मन्ज आ कि अपणे इस्त्राएली भाई सोगी मुलाकात करू।
\v 24 तिनी अक्की मणु पुर अन्याय भुन्दा हेरी करी तैसिओ बचाऊ, अतै मिस्त्री जो मारी करी बदला लैऊ।
\v 25 तिनी सोचु की तसेरे भाई समझणा कि प्रमात्मे तसेरे हथ्था सिते तंयारा उद्धार करणा, पर सो ना समझे।
\v 26 दूँये धैड़े जैहणे सो अप्पु मन्ज लड़णा लगुरे थिये, ता सो तैड़ी आ ता सो यह बली करी तंयारा मेल करणा लगा, ‘हे मणुओ, तुहै ता भाई भाई हिन, अक्की दूँये पुर क्ओ अन्याय करदे हिन?’
\v 27 पर जैड़ा अपणे पडेही पुर अन्याय करू करदा तिनी तैसिओ यह बली करी फेरी दिता, ‘तिजो कुणी अस्सु पुर हाक्म अतै न्याय करनै बाळा बणाऊ हा?
\v 28 कै जिन्या तैंई मिस्त्री जो मारूआ मिन्जो भी मारी दिणा चाहन्दा?’
\v 29 यह गल्ल हुणी करी मूसा नह्ही गो अतै मिद्दान देसा मन्ज परदेसी बणी करी रैहणा लगा, अतै ऐड़ी तसेरे दाई पुत्र पैदा भूऐ।
\v 30 “जैहणे पुरे चाळी साल बीते गै, ता अक्क स्वर्गदूते सीने पहाड़ा रे बणा मन्ज जळदे झिंड़ा मन्ज तैसिओ दर्शन दिते।
\v 31 मूसा जो यह दर्शन हेरी करी हैरानी भुई, अतै जैहणे हेरने तांये सो नैड़ै गो, ता प्रभु रा यह शब्द हुणु,
\v 32 ‘अंऊ तेरे बापदादा, अब्राहम, इसहाक अतै याकूब रा प्रमात्मा हा,’ तैहणे मूसा कम्मी नकैऊ, ऐड़ी तक कि तैसिओ हेरने री भी हिम्मत ना रैई।
\v 33 ता प्रभुऐ तैसिओ बलु, ‘अपणे पैरा री जूती जो उतारी दे, क्ओकि जैहा जगह तू खडुरा, सो पवित्र जगह हा।
\v 34 मैंई सच मन्ज अपणे मणु री जैड़ै मिस्त्र मन्ज हिन, बुरी दशा हेरी हा; तंयारी आह अतै तंयारा रूणा हुणआ ठेरेतांये तिन्या जो छुड़ाणे तांये ओसूआ। अबै अई तिजो मूँ मिस्त्र मन्ज भैजणा।
\v 35 जैस मूसा जो तिन्ये यह बली करी नकारूरा थू, ‘तिजो कुणी असु पुर हाक्म अतै न्याय करने वाळा बणाऊआ ?’ तैस जो ही प्रमात्मे हाक्म अतै छुड़ाणेवाळा बणाऊआ, तैस स्वर्गदूता रे द्धारा जिनी तैसिओ झाड़ी मन्ज दर्शन दितुरा थू।
\v 36 यह मणु मिस्त्र अतै लाल समुद्र मन्ज अतै बणा मन्ज चाळी साला तक हैरान करने वाळे चिन्ह् अतै कम दस्सी दस्सी करी तिन्या जो कढ़ी लैई आ।
\v 37 यह सो ही मूसा हा, जैसिओ इस्त्राएली बलु, ‘प्रमात्मे तुन्दे भाई थंऊ तुसु तांये मिन्जो साईंये अक्क भविष्यवक्ता उठाणा।’
\v 38 यह सो ही हा जिनी बणा मन्ज कलिसिया रे मन्जै तैस स्वर्गदूता सोगी सिनै पहाड़ा पर तैस सोगी गल्ला करी अतै इन्दै बापदादे सोगी रैऊ, तैसिओ ही जिन्दे वचन मूळै कि अस्सु तिकर पुजन।
\v 39 पर इन्दै बापदादे तसेरी ना मनी, बल्कि तैसिओ हटाईकरी अपणे मना जो मिस्त्र री कनारी ही फेरू,
\v 40 अतै हारून सोगी बलु, ‘असु तांये अक्क देवता बणा, जैड़ा इन्दै अग्गो अग्गो चला, क्ओकि यह मूसा जैड़ा असिओ मिस्त्र थंऊ कड़ी के लैईआ, अहै ना जाणदे तैसिओ कै भूआ?’
\v 41 तिन्या धैडै मन्ज तिंये अक्क बछड़े री मूर्ती बणाई करी बलि चढ़ाई, अतै अपणे हथ्था रे कमा मन्ज मगन भूणा लगै।
\v 42 ता प्रमात्मे मूँह मोड़ी करी तिन्या जो छड़ी दिता, कि अम्बरा जो पुजन, जिन्या कि भविष्यवक्ता री कताबा मन्ज लिखुरा, ‘हे इस्त्राएल रे घराने, कै तुहै बणा मन्ज चाळी साला तिकर पशुबलि या अन्नबलि मिन्जो चढ़ान्दे रैह?
\v 43 तुहै मोलेक रे तम्बू अतै रिफान देवता रे तारे जो लैई फिरदे हिन, मतलव तिन्या मूर्ति जो जैडी तुहै दण्डवत् करने जो बणाऊरी थी। ता अंऊ बेबीलोन थंऊ पार नी करी बसाणा।’
\v 44 “साक्षी रा तम्बु बणा मन्ज इन्दै बापदादे रे मन्जै थू, जिन्या तिनी ठहराऊरा जिनी मूसा सोगी बलुरा, ‘जैड़ा आकर तैंई हेरूरा, तठेरे अनुसार ऐतिओ बणा।”
\v 45 तैस तम्बु जो इन्दै बापदादे पुराणे टैंमा मन्ज पाई करी यहोशु सोगी ऐड़ी जो लैई आए; जैस टैंमे तिन्ये तिन्या अन्यजाति पुर अधिकार पाऊ, जिन्या जो प्रमात्मे इन्दै बापदादे रे सामणे थंऊ कड़ी दिता, अतै सो तम्बु दाऊद रे टैंमा तक रैऊ।
\v 46 तैस पुर प्रमात्मे अनुग्रह करू अतै तैस सोगी बिनती करी कि सो याकूब रे प्रमात्मे तांये रेहणे जो जगह बणा
\v 47 पर सुलेमाने तैस तांये घर बणाऊ।
\v 48 पर परम प्रधान हथ्था रे बणाऊरे घरा मन्ज ना रैहन्दा, जिन्या कि भविष्यवक्ते बलरा,
\v 49 ‘प्रभु बलदा, स्वर्ग मेरा सिहासन अतै पृथ्वी मेरे पैरा री चौकी हा, मिन्जो तांये तुसु कस तरीके रा घर बणाणा? अतै मेरे आराम री कुण जिनी जगह भूणिआ?
\v 50 कै यह सब चिजा मेरे हथ्था री बणाऊरी ना हिन?”
\v 51 “हे हठिले, अतै मन अतै कना रे खतनारहित मणुओ, तुहै सदा आत्मा रा विरोध करदे हिन। जिन्या तुन्दे बापदादे करदे थिये, तिन्या ही तुहै भी करदे हिन।
\v 52 भविष्यवक्ता मन्ज कस जो तुन्दै बापदादे ना सताऊरा? तिन्ये तैस धर्मी रे ईणे रा संदेश दिणेवाळे जो पुराणे टैंमा मन्ज ही मारी दिता; अतै अबै तुहै भी तैसिओ पकड़ाणेवाळे अतै मरवाई दिणेवाळे भूए हिन।
\v 53 तुहै स्वर्गदूता द्धारा ठहराऊरी व्यवस्था ता पाई, पर तठेरा पालन ना करू।”
\v 54 यह सब गल्ला हुणी करि सो जळी नकैए अतै दँन्दा पिणा लगै।
\v 55 पर तिनी पवित्र आत्मा सिते भरी करी स्वर्गा री कनारी हेरू अतै प्रमात्मे री महिमा जो अतै यीशु जो प्रमात्मे री सज्जी  कनारी खडुरा हेरी करी
\v 56 बलु, “हेरा, अंऊ स्वर्गा जो खुलुरा अतै मणु रे पुत्रा जो प्रमात्मे री सज्जी कनारी खडुरा हेरू करदा।”
\v 57 ता तिन्ये जोरा सिते बक्की करी कन बन्द करी लै, अतै अक्क सोगी तैस पुर झपटी पै;
\v 58 अतै तैसिओ नगरा थंऊ बाहर कड़ी करी तैस जो नड्डै लाणा लगै। गवाहे तसेरे कपड़े शाऊल नां रे अक्की जवाना रे पैरा बलै उतारी करी रखी दिते।
\v 59 सो स्तिफनुस पुर नड्डै लाणा लगै, अतै सो यह बली करी प्रार्थना करू करदा थू, “हे प्रभु यीशु, मेरी आत्मा जो ग्रहण कर।”
\v 60 फिरी घुटने टेकीकरी जोरा सिते बलु, “हे प्रभु, यह पाप इन्या पुर मत ला।” अतै यह बली करी सो मरी गो। शाऊल तसेरे कत्ला थंऊ सहमत थू।
\c 8
\v 1 तैस धैड़ै ही यरूशलेम री कलिसिया मन्ज बड़ा उपद्रव शुरू भूच्ची गो अतै चेले जो छड़ी करि बाकि सब यहूदिया अतै सामरिया देशा जो तितर-बितर भूच्ची गै।
\v 2 कुछ भक्ते स्तिफनुस जो कब्र मन्ज रखु अतै तैस तांये बड़ा विलाप करू।
\v 3 शाऊल कलिसिया जो उजाडु करदा थु, अतै घरा-घरा मन्ज गिच्ची करी मणु जो जनानी जो घसिटी घसिटी के जेला मन्ज पाऊ करदा थु।
\v 4 जैड़ै तितर-बितर भच्छुरे थिये, सो सुसमाचार हुणदे फिरना लगे,
\v 5 फिलिप्पुस सामरिया नगर मन्ज गिच्ची करी मणु जो मसीह रा प्रचार करना लगे।
\v 6 जैड़ै गल्ला फिलिप्पुसे बलुरी थी तिन्या मणुऐ हुणी करी जैड़ै चिन्ह् सो दसदा थू तिन्या जो हेरी करी, अक्क चित भूच्ची करी मन लाऊ।
\v 7 क्ओकि मती सारी बुरी आत्मा जोरा जोरा सिते यह बलदी निकली गई अतै मतै सारे हद्रगीं अतै लंगड़ै ठीक भूच्ची गै
\v 8 अतै तैस नगरा मन्ज बड़ी खुशी छाई गई।
\v 9 ऐत थंऊ पैहले तैस नगरा मन्ज शमौन नां रा अक्क मणु थू, जैड़ा जादू-टोणा करी के सामरिया रे मणु जो हैरान करदा अतै अपणे आपा जो अक्क बड़ा मणु दसदा थू।
\v 10 हल्के थंऊ लैईकरी मोटे तक सब तसेरा आदर करदे अतै बलदे थिये, “यह प्रमात्मे री सो शक्ति हा जैड़ी महान कहलान्दी हा।”
\v 11 तिनी मतै धैड़ै थंऊ तिन्या जो अपणे जादू रे कमा थंऊ हैरान करी रखुरा थू, ठेरेतांये तैसिओ बड़ा मन्दे थिये।
\v 12 पर जैहणे तिन्ये पिलातुस पुर वसवास  करू जैड़ा प्रमात्मे रे राज्य अतै यीशु रे नां रा सुसमाचार हुणादा थू, ता कै मर्द कै जनानी सब बपतिस्मा लैणा लगै।
\v 13 ता शमौने अप्पु भी वसवास करू अतै बपतिस्मा लैई करी फिलिप्पुस रे सोगी रैहणा लगा। यह चिन्ह् अतै बड़े-बड़े हैरानी भरे कमा जो हेरी करी हैरान भून्दा थू।
\v 14 जेहणे यरूशलेम मन्ज रेहणे वाऴे चेले यह हुणु कि सामरिया रे मणुऐ प्रमात्मे रे वचन जो मनी लेऊआ। ता पतरस अतै यूहन्ना जो तिन्या वलै भैजु।
\v 15 तिन्ये गिच्ची करी तिन्या तांये प्रार्थना करी कि सो पवित्र आत्मा पान।
\v 16 क्ओकि हालि तिकर पवित्र आत्मा तिन्या मन्ज कसी पुर ना उतुरुरा थू तिन्ये ता सिर्फ प्रभु यीशु मसीह रे नां रा बपतिस्मा लेऊरा थू।
\v 17 ता तिन्ये तैस पुर हथ्थ रखे अतै तिन्ये पवित्र आत्मा पाऊ।
\v 18 जैहणे शमौने यह हेरू कि चेले रे हथ्थ रखणे थंऊ पवित्र आत्मा मुळी गान्दिआ, ता तिन्या जो पैसे दि करी बलणा लगा,
\v 19 ‘यह अधिकार मिन्जो भी देय्आ, कि जैस कसी पुर हथ्थ रखूँ सो पवित्र आत्मा पा।’
\v 20 पतरसे तैस सोगी बलु, ‘तेरे पैसे तिजो सोगी नष्ट भून, क्ओकि तैंई प्रमात्मे रा दान पैसे सोगी खरिदणे रा विचार करूआ।
\v 21 ऐसा गल्ला मन्ज तेरा कोई हेस्सा निय्आ; क्ओकि तेरा मन प्रमात्मे री कनारी सीधा निय्आ।
\v 22 ठेरेतांये अपणी ऐसा बुराई थंऊ मना फेरी करी प्रभु सिते प्रार्थना कर, भूच्ची सकदा कि तेरे मना रे विचार माफ करे गान।
\v 23 क्ओकि अंऊ हेरदा कि तू पित्त सांईये कड़वाहट अतै अर्धम रे बन्धन मन्ज पैऊरा हा।”
\v 24 शमौने जवाव दिता, ‘तुहै मिन्जो तांये प्रभु सिते प्रार्थना करा कि जैड़ी गल्ला तुहै बली हिन, तिन्या थंऊ कोई भी मिन्जो पुर ना ईच्ची पेय्आ।”
\v 25 अतै यह गवाही दि करी अतै प्रभु रे वचन हुणाई करी यरूशलेम जो फिरी गै, अतै सामरिया रे मतै सारे ग्राँ मन्ज सुसमाचार हुणादे गै।
\v 26 फिरी प्रभु रे अक्की स्वर्गदूते फिलिप्पुस सोगी बलु, “उठ अतै दक्षिणा री कनारी तैस रस्ते पुर गा, जैड़ा यरूशलेम थंऊ गाजा जो गान्दा।” यह रेगिस्तानी रस्ता हा।
\v 27 सो उठी करी चली पैऊ, अतै हेरा, कूश देशा रा अक्क मणु इच्छु करदा थू जैड़ा खोजा थू अतै कूशियों री राणी कन्दाके रा मंत्री अतै खजांची थू। सो आराधना करने जो यरूशलेम छुरा थू।
\v 28 सो अपणे रथा पुर बैहुरा थू, अतै यशायाह भविष्यवक्ता री कताबा पढ़दा पढ़दा फिरना लगुरा थू।
\v 29 ता आत्मे फिलिप्पुस सोगी बलु, “नेड़ै गिच्ची करी ऐस रथा सोगी सोगी चल।”
\v 30 फिलिप्पुस तसेरी कनारी दौडू, अतै तैसिओ यशायाह री कताब पढ़दे हुणु अतै तैस थंऊ पुछु, “तूं जैड़ा पढ़णा लगुरा कै ऐतिओ समझदा भी हा?”
\v 31 तिनी बलु, “जैहणे तक कोई मिन्जो समझा ना ता मूँ किन्या समझणा ?” तिनी फिलिप्पुस सोगी विनती करी कि सो रथा पुर चढ़ी करी तैस सोगी बैहा।
\v 32 पवित्र शास्त्रा रा जैड़ा पाठ सो पढ़णा लगुरा थू सो यह थू; “सो भैड़ा सांईये वलि भूणे तांये पजाई गो, अतै जिन्या ऊरनु भैडा मुनणेवाळे रे सामणे चुपचाप रैहन्दा, तिन्या ही तिनी भी अपणा मूँह ना खोलु।
\v 33 तसेरी दीनता मन्ज तसेरा न्याय ना भूच्ची सकु। तसेरे टैंमा रे मणु रा वर्णन कस करना? क्ओकि धरती थंऊ तसेरे प्राण चुकी लैऊरे हिन।”
\v 34 ता खोजा फिलिप्पुस थंऊ पुछणा लगा, “अंऊ तिजो सिते विनती करदा मिन्जो दस कि भविष्यवक्ता कसेरे बारे मन्ज  बलु करदा, अपणे या कसकि होरी रे बारे मन्ज ?”
\v 35 ता फिलिप्पुसे अपणा मूहँ खोलू अतै पवित्र शास्त्र रा शुरू थंऊ यीशु रा सुसमाचार हुणाऊ।
\v 36 रस्ते मन्ज चलदे चलदे सो अक्की पाणी बाळी जगह पुजै। ता खोजा बलणा लगा, “हेर ऐड़ी पाणी भी हा, अबै मिन्जो बपतिस्मा लैणे थंऊ कूण रोकी सकदा।”
\v 38 ता तिनी रथ खड़ा करने रा हूक्म दिता, अतै फिलिप्पुस अतै खोजा दोई पाणी मन्ज चली गै, अतै तिनी खोजे जो बपतिस्‍मा दिता।
\v 39 जैहणे सो पाणी थंऊ नकैई करी बाहर आये, ता प्रभु री आत्मा फिलिप्पुस जो चुकी लैई गई, अतै खोजे फिरी सो ना हेरू, अतै सो खुशी मनदां अपणे रस्ते मन्ज चली गो।
\v 40 फिलिप्पुस अशदोद मन्ज ईची निकळू, अतै जैहणे तक सो कैसरिया मन्ज ना पूजु, तैहणे तक नगर नगर सुसमाचार हुणादा गो।
\c 9
\v 1 शाऊल जैड़ा हालि तिकर प्रभु रे चेले जो धमकाणे अतै मारने री धुन मन्ज थू, महायाजक वले गो
\v 2 अतै तिनी दमिश्क रे आराधनालय रे नां पुर ऐस मतलब जो लैई करी चिठ्ठी मँगी कि कै मर्द कै जनानी, जिन्या जो सो एस पंथ पुर चलदा पाला तिन्या जो बनी करी यरूशलेम लेई इला।
\v 3 पर चलदे चलदे जैहणे सो दमिश्क रे नेड़ै पुजु ता अकदम अम्बरा थंऊ चंऊ कनारी लौ चमकी,
\v 4 अतै सो धरती पुर पैई गो अतै यह हुणु, “हे शाऊल, हे शाऊल, तू मिन्जो क्ओ सतादां?”
\v 5 तिनी पुछु, “हे प्रभु तू कुणआ?” तिनी बलु, “अंऊ यीशु हा, जैसिओ तू सतादां।
\v 6 पर अबै उठी करी नगर मन्ज गा, अतै जैड़ा तिजो करना सो तिजो दस्सी दिणा।”
\v 7 जैड़ै मणु तैस सोगी थिये, सो अवाक् रेई गै; क्ओकि आवाज ता सो हुणु करदे थिये पर तिन्या जो हुजु कोई ना करदा थू।
\v 8 ता शाऊल धरती थंऊ उठू, पर जैहणे हाख्री खोली ता तैसिओ कुछ भी ना हुजु, ता सो तसेरा हथ्थ पकड़ी के दमिश्क लैई गै।
\v 9 सो त्राई धैड़े तक ना हेरी सकु, अतै ना खाऊ अतै ना पिऊ।
\v 10 दमिश्क मन्ज हनन्याह नां रा अक्क चेला थू, तैस सोगी प्रभुऐ दर्शन मन्ज बलु, “हे हनन्याह !” तिनी बलु, “हाँ प्रभु।”
\v 11 ता प्रभुऐ तैस सोगी बलु, “उठी करी तैहा गळी मन्ज गा ‘सीधी’ कहलान्दिआ, अतै यहूदा रे घरे मन्ज शाऊल नां रा तरसुसवासी जो पुछ; क्ओकि हेर, सो प्रार्थना करू करदआ।
\v 12 अतै तिनी हनन्याह नां रे अक्की मणु जो अंदर ईन्दे अतै अपणे ऊपर हथ्थ रखदे हेरू; ताकि सो फिरी हेरना लगी पेय्आ।”
\v 13 हनन्याह जवाव दिता, “हे प्रभु, अंऊ ऐस मणु रे वारे मन्ज मतै थंऊ हुणुरा कि इनी यरूशलेम मन्ज तेरे पवित्र मणु सोगी बड़ी बड़ी बुराई करूरी हिन;
\v 14 अतै ऐसिओ प्रधान याजका थंऊ यह अधिकार भी मुळुरा हा कि जैड़ा तेरा नां लेन्दे हिन, तिन्या सबी जो यह बन्दी बणाई लेय्आ।”
\v 15 पर प्रभुऐ तैस सोगी बलु, “तु चली गा; क्ओकि सो ता अन्यजाति जो अतै राजे अतै इस्त्राएली रे सामणे मेरा नां प्रकट करणे तांये मेरा चुनुरा जन हा।
\v 16 अतै मूँ तैसिओ दसणा कि मेरा नां तांये तैसिओ किन्ना किन्ना दु:ख चुकणा पैणा।”
\v 17 ता हनन्याह उठी करी तैस घरा मन्ज गो, अतै तैस पुर अपणा हथ्थ रखी करी बलु, “हे भाई शाऊल, प्रभुऐ, अर्थात यीशुऐ, जैड़ा तैसा बत्ता मन्ज, जैहा मित्ते तु आ तिजो हुजु थु, तिनी ही मिन्जो भैजुआ कि तु फिरी हेरना लगी पेय्आ अतै पवित्र आत्मा सिते भरी गच्छा।”
\v 18 अतै झट तसेरी हाख्री थंऊ छिलके जिन्ने पैई गै अतै सो हेरना लगी पैऊ, अतै उठीकरी बपतिस्मा लैऊ;
\v 19 फिरी खाणा खाई करी ताकत आई।सो कई धैड़े तक तिन्या चेले सोगी रैऊं जैड़ै दमिशक मन्ज थिये।
\v 20 अतै सो झट आराधनालय मन्ज यीशु रा प्रचार करना लगा कि सो प्रमात्मे रा पुत्र हा।
\v 21 सब हुणनेवाळे हैरान भुच्ची करी बलणा लगै, “कै यह सो मणु निय्आ जैड़ा यरूशलेम मन्ज यीशु रा नां लैणे वाळे जो मारी दिन्दा थु; अतै ऐड़ी भी तैत तांये ही छुरा थु कि तिन्या जो बनी करी प्रधान याजका बलै लैई गच्छा?”
\v 22 पर शाऊल होर भी सामर्थी भुन्दा गो, अतै ऐहा गल्ला री गवाही दि करी कि मसीह यह ही हा, दमिश्क मन्ज रैहणेवाळे यहूदी रा मूँह बन्द करदा रैंऊ।
\v 23 जैहणे मतै धैड़ै भूच्ची गै ता यहूदिये मिलिकरी तैसिओ मारी दिणे रा प्लान करू।
\v 24 पर तंयारा प्लान शाऊल जो पता लगी गो। सो तैसिओ मारने तांय रात-दिन फाटका मन्ज घात लगाई खड़ी रैन्दै थिये।
\v 25 पर राती तसेरै चेले तैसिओ टोकरे मन्ज बहालु, अतै शहरपनाह थंऊ लटकाई करी उतारी दिता।
\v 26 यरूशलेम मन्ज पुजी करी तसेरे चेले सोगी मिलणे रे कोशीस करी; पर सब तैस थंऊ ड़रदे थिये, क्ओकि तिन्या जो वसवास ना भून्दा थू, कि सो भी अक्क यीशु रा चेला हा।
\v 27 पर बरनबास तैसिओ अपणे सोगी चेले बलै नि करी तिन्या जो बलु कि इनी कस तरीके बत्ता मन्ज प्रभु जो हेरूआ, अतै इनी तिन्या सोगी गल्ला करी; फिरी दमिश्क मन्ज इनी कस तरीके हिम्मत सोगी प्रचार करूआ।
\v 28 सो तिन्या सोगी यरूशलेम मन्ज इन्दा-गान्दा रैऊ
\v 29 अतै वेधडक भुच्ची करी प्रभु रे नां रा प्रचार करदा; अतै यूनानी भाषा बलणेवाळे यहूदि सोगी गल्ल वात अतै वाद-विवाद करदा थू;
\v 30 यह जाणी करी भाई तैसिओ कैसरिया लैई आए, अतै तरतुस जो भैजी दिता।
\v 31 ऐस तरीके तैसिओ पुरे यहुदिया, अतै गलील अतै सामरिया मन्ज कलिसिया जो चैन मुळु, अतै तंयरी उन्नति भून्दी गई; अतै सो प्रभु रे ड़रा अतै पवित्र आत्मा री शान्ति मन्ज चलदी अतै बददी रैई।
\v 32 फिरी ऐसा भुआ कि पतरस हर जगह फिरदा फिरदा, तिन्या पवित्र मणु वलै भी पुजु जैड़ै लुद्दा मन्ज रहन्दे थिये।
\v 33 तैड़ी तैसिओ एनियास नां हद्रगीं मणु मुळू, जैड़ा अठ साला थंऊ मन्जें पुर पैऊरा थू।
\v 34 पतरसे तैस सोगी बलु, “हे ऐनियास ! यीशु मसीह तिजो ठीक करदआ। उठ, अपणै बछाणा चुक।” सो झट खड़ी गो।
\v 35 ता लुद्दा अतै शारोन रे सब रैहणे वाळे तैसिओ हेरी करी प्रभु री कनारी फिरे।
\v 36 याफा मन्ज तबीजा अर्थात दोरकास नां री अक्क वसवासणी रैहन्दी थी। सो बडे भले भले कम अतै दान करदी थी।
\v 37 तिन्या धैड़ै मन्ज सो बमार  भूच्ची करी मरी गई; अतै तिन्यै तैहा जो नुहाई करी अटारी मन्ज रखी दिता।
\v 38 ठेरेतांये कि लुद्दा याफा रे नैड़े थु, चेले यह हुणी करी कि पतरस तैड़िआ, दोई मणु भैजी करी तैस सोगी विनती करी, “असु बलै इणे री देर मत कर।”
\v 39 ता पतरस उठीकरी तिन्या सोगी भुच्ची गो, अतै जैहणे सो पुजु ता सो तैसिओ अटारी पुर लैई गै। सब विधवा रुन्दी रून्दी तसेरे ब्रखै खड़ी गई, अतै जैड़ै कपड़ै तैहे तिन्या सोगी बणाउरे थिये, तिन्या जो दसणा लगी।
\v 40 ता पतरसे सबी जो बाहर करी दिता, अतै घुटने रे भारे प्रार्थना करी अतै लाशा री कनारी हेरी करी बलु, “हे तबीता उठ।” ता तैहे अपणी हाख्री खोली दिती; अतै पतरस जो हेरी करी उठी बैही।
\v 41 तिनी वाल दिकरी तैहा जो उठालू, अतै पवित्र मणु अतै विधवाओ हैदी करी तैहा जो जिन्दा दसी दिता।
\v 42 यह गल्ल पुरे याफा मन्ज फैली गई; अतै मतै सारे प्रभु पुर वसवास करू।
\v 43 अतै पतरस याफा मन्ज शमौन नां कसकि चमड़े रा धन्धा करनेवाळे रे वळै बड़ै धैड़ै तक रैऊ।
\c 10
\v 1 कैसरिया मन्ज कुरनेलियुस नां रा अक्क मणु थु, जैड़ा इतालियानी नां री पलटन रा सुबेदार थु।
\v 2 सो भक्त थु, अतै अपणे पुरे घराने सोगी प्रमात्मे थंऊ ड़रदा थु, अतै यहूदी मणु जो बड़ा दान दिन्दा, अतै बराबर प्रमात्मा सिते प्रार्थना करदा थु।
\v 3 तिनी दिआ रे त्रिये पैहरे स्पष्ट रूपा सिते हेरू कि प्रमात्मे रा अक्क स्वर्गदूत तैस बलै अंदर ईच्ची करी बलदा, “हे कुरनेलियुस!”
\v 4 तिनी तैसिओ ध्याना सोगी  हेरू अतै ड़री करी बलु, “हे प्रभु, कै हा?” तिनी तैस सोगी बलु, “तेरी प्रार्थना अतै तेरे दान यादा तांये प्रमात्मे रे सामणे पुजै हिन;
\v 5 अतै अबै याफा मन्ज मणु भैजी करी शमौन जो, जैसिओ पतरस भी बलदे हिन, हैदी लै।
\v 6 सो शमौन, चमड़े रा कम करणे वाळे रे घरे ठहरूरा हा, जसेरा घर समुद्रा रे कण्ड़ै हा।”
\v 7 जैहणे सो स्वर्गदूत जिनी तैस सोगी गल्ला करी थी चली गो, ता तिनी दोई सेवक, अतै जैड़ै तसेरे सामणे हाजर रैहन्दे थिये तिन्या थंऊ अक्क सपाई भक्त जो हैदु,
\v 8 अतै तिन्या जो सब गल्ला समझाई करी याफा जो भैजु।
\v 9 दूये धैड़ै चलदे चलदे जैहणे सो नगरा मन्ज पुजै, ता दोफारा रे नैड़ै पतरस कोठे पुर प्रार्थना करने जो चढु।
\v 10 तैसिओ भूख लगी अतै कुछ खाणा चाहन्दा थु, पर सो जैहणे तैयारी करू करदे थिये तैहणे सो बेहोश भूची गो;
\v 11 अतै तिनी हेरू, कि अम्बर खुली गो हा; अतै अक्क थाळ बड़ी चादरा सांईये चंऊ कनारे थंऊ लटकुरा धरती री कनारी ओसु करदआ।
\v 12 जैत मन्ज धरती रे सब तरह रे चौं पैरा बाळे अतै रेंगणवाळे जन्तु अतै अम्बरा रे पक्षी थिये।
\v 13 तैसिओ ऐसा शब्द हुणु कि, “हे पतरस उठ, मार अतै खा।”
\v 14 पर ततरसे बलु, ना प्रभु, कदि भी ना; क्ओकि मैंई कोई भी अपवित्र या अशुद्ध चिज ना खाई हा।”
\v 15 फिरी तैसिओ दूँई बरी हुणु, जैड़ा कुछ प्रमात्मे शुद्ध ठहराऊरा, तैतिओ तु अशुद्ध मत बल।”
\v 16 त्राई बरी ऐसा ही भुआ; ता सो झट थाळ अम्बरा री कनारी चुकी लैऊ।
\v 17 जैहणे पतरस अपणे मना मन्ज सोचु ही करदा थु, कि यह दर्शन जैड़ा मैंई हेरूआ कै भुच्ची सकदा, ता हेरा, सो मणु जिन्या जो कुरनेलियुसे भैजुरा थु, शमौन रे घरा रा पता पुछदे तसेरे ही घरे ईच्ची रैह,
\v 18 अतै हक्का पाई करी पुछणा लगै, “कै शमौन जैसिओ पतरस भी बलदे हिन, मेहमान ऐठिये ही हा?”
\v 19 पतरस ता तैस दर्शना पुर सोचु ही करदा थु, कि आत्मे तैस सोगी बलु, “हेर त्राई मणु तेरी तोपा मन्ज हिन।
\v 20 अतै उठी करी थलै गा, अतै नि:सकोच तिन्या सोगी चली गा; क्ओकि मैंई ही तिन्या जो भैजुरा हा।”
\v 21 ता पतरसे ओसी करी तिन्या मणु सोगी बलु, “हेरा, जैसिओ तुहै तोपु करदे हिन, सो अंऊ ही हा। तुन्दे इणे रे वजह कै हा?”
\v 22 तिन्ये बलु, “कुरनेलियुस सूबेदार जैड़ा धर्मी अतै प्रमात्मे थंऊ डरनेवाळा अतै सब यहूदी जाति मन्ज सुनाम मणु हा, तिनी अक्क पवित्र स्वर्गदूता रा दर्शन पाऊ हा कि तिजो अपणे घरा मन्ज हैदी करी वचन हुणा।”
\v 23 ता तिनी अंदर हैदी करी तंयारी सेवा करी।दूँये धैड़ै सो तिन्या सोगी गो, अतै याफा रे भाई थंऊ कुछ तैस सोगी भूच्ची गै।
\v 24 दूँये धैड़ै सो कैसरिया पुजै, अतै कुरनिलयुस अपणे टबरा अतै प्रेमी मित्रा जो इकट्ठा करी के तंयारी भाळा करू करदे थिये।
\v 25 जैहणे पतरस अंदरा जो ईणा लगुरा थु, ता कुरनेलियुस तैस सोगी मुळू, अतै तसेरे पैरे पैई करी तैसिओ प्रणाम करू;
\v 26 पर पतरसे तैसिओ चुकी करी तैसिओ बलु, “खड़ी गा, अंऊ भी ता मणु ही हा।”
\v 27 अतै तैस सोगी गल्ल-वात करदा अंदरा जो गो, अतै मतै सारे मणु जो इकट्ठै हेरी करी
\v 28 तिन्या सोगी बलु, “तुहै जाणदे हिन कि अन्यजाति सिते संगति रखणा या तिन्या वलै गाणा यहूदी तांये अर्धम हा, पर प्रमात्मे मिन्जो सिते दस्सु हा कि कसी भी मणु जो अपवित्र या अशुद्ध ना बलु।
\v 29 ठेरेतांये जैहणे हैदु ता बिना कुछ कणेई करी अंऊ चली आ। अबै अंऊ पुछदा कि मिन्जो कस कमा तांये हैदुआ?”
\v 30 कुरनेलियुसे बलु, “ऐसा घड़ी पुरे चंऊर धैड़ै भूच्ची गै हिन, अंऊ अपणे घरे त्रिये पैहरे प्रार्थना करू करदा थु; ता के हेरू कि अक्क मणु चमकीला कपड़े लाऊरा, मेरे सामणे ईच्ची खड़ी
\v 31 अतै बलणा लगा, ‘हे कुरनेलियुस तेरी प्रार्थना हुणी लैई गई हा अतै तेरे दान भी प्रमात्मे सामणे याद करे हिन
\v 32 ठेरेतांये कसकी जो याफा भैजी करी शमौन जैसिओ पतरस भी बलदे हिन हैदी भैज। सो समुद्रा रे कण्ड़े शमौन, चमड़े रा कम करणेवाळे रे घरे मेहमान हा।’
\v 33 ता मैंई झट तिजो बलै मणु भैजै, अतै तैंई भला करू कि चली आ। अबै अहै सब प्रमात्मे रे सामणे हिन ताकि जैड़ा कुछ प्रमात्मे तिजो सोगी बलुरा तैसिओ हुणन।”
\v 34 ता पतरसे बलु, “अबै मिन्जो पक्का पता लगी गो हा कि प्रमात्मा कसी रा भी पक्षपात ना करदा,
\v 35 बल्कि हर जाति मन्ज जैड़ा तैस थंऊ डरदा  अतै धर्मा रे कमा करदा, सो तैसिओ खरा लगदा।
\v 36 जैड़ा वचन तिजी इस्त्राएलियो भजुरा, जैहणे तिनी यीशु मसीह रे द्धारा (जैड़ा सबी रा प्रभु हा) शान्ति रा सुसमाचार हुणा,
\v 37 सो वचन तुहै जाणदे हिन, जैड़ा यूहन्ना रे बपतिस्मे रे प्रचार थंउ बाद गलील थंऊ शुरू भुची करी पुरे यहुदिया मन्ज फैली गो:
\v 38 प्रमात्मे कस तरीके सिते यीशु नासरी जो पवित्र आत्मा अतै सामर्थ्य सिते अभिषेक करू; सो भलाई करदा अतै सबी जो जैड़ै शैतान रे सताऊरे थिये, खरा करदा फिरू, क्ओकि प्रमात्मा तैस सोगी थु।
\v 39 अहै सब तिन्या कम रे गवाह हिन; जैड़ै तिनी यहूदिया रे देशा अतै यरूशलेम मन्ज करूरे हिन, अतै तिन्ये तैसिओ काठ पुर लटकाई करी मारी दिता।
\v 40 तैसिओ प्रमात्मे त्रिये धैड़ै फिरी जियाऊ, अतै प्रकट भी करी दिता;
\v 41 सब मणु पुर ना पर तिन्या गवाह पुर जिन्या जो प्रमात्मे पैहले ही चुणी लैऊरा थु, अर्थात असु पुर जिन्ये तसेरे मरूरे थंऊ जिणै रे बाद सोगी खाऊ-पिऊ;
\v 42 अतै तिनी असिओ हूक्म दिता कि मणु मन्ज प्रचार करा अतै गवाही देय्आ, कि यह सो ही हा जैसिओ प्रमात्मे जिन्दे अतै मरूरे रा न्यायी ठहराऊरा हा।
\v 43 तसेरी सब भविष्यवक्ता गवाही दिन्दे हिन कि जैड़ा कोई तैस पुर वसवास करला, तैसिओ यीशु रे नां रे द्धारा पापा री माफी मुळणी हा।”
\v 44 पतरस यह कणैऊ ही करदा थु कि पवित्र आत्मा वचन हुणणे वाळे सबी पुर उतरी आ।
\v 45 अतै जैतने खतना करूरे वसवासी करूरे पतरस सोगी छुरे थिये, सो सब हैरान भुऐ कि अन्यजाति पुर भी पवित्र आत्मा रा दान दिता।
\v 46 क्ओकि तिन्ये तिन्या जो होर अलग अलग भाषा बलदे अतै प्रमात्मे री बड़ाई करदे हुणु। ता पतरसे बलु,
\v 47 “कै कोई पाणी जो रोकी सकदा कि यह बपतिस्मा ना लैन, जिन्ये असु सांईये पवित्र आत्मा जो पाऊआ?”
\v 48 अतै तिनी हूक्म दिता कि इन्या जो यीशु मसीह रे नां सिते बपतिस्मा दिता गच्छा। ता तिन्ये तैस सोगी विनती करी कि सो कुछ धैड़ै होर तिन्या सोगी रेय्आ।
\c 11
\v 1 फिरी चेले अतै भाईये जैड़ा यरूशलेम मन्ज हुणु कि अन्यजाति भी प्रमात्मे रा वचन मनी लैऊ हा।
\v 2 ता जैहणे पतरस  यरूशलेम मन्ज आ, ता खतना करूरे मणु तैस सोगी बैहसणा लगै,
\v 3 “तैंई खतना ना करूरे मणु वलै गिच्ची करी तिन्या सोगी खाऊ।”
\v 4 ता पतरसे शुरू थंऊ अक्क अक्क करी के तिन्या जो सब कणेई हुणाऊ:
\v 5 “अंऊ याफा नगर मन्ज प्रार्थना करू करदा थु, अतै बेहोश भुच्ची करी अक्क दर्शन हेरू अक्क बड़े थाळा मन्ज, बड़ी चादरा सांईये चौं कनारे थंऊ लटकुरा, अम्बरा थंऊ ओसीकरी मेरे सामणे आ।
\v 6 जैहणे मैंई तैत पुर ध्यान करू, ता धरती रे सब चौं पैरा बाळे, वणा रे पशु अतै रेंगनेवाळे जन्तु अतै अम्बरा रे पक्षी हेरे;
\v 7 अतै यह बोल हुणु, ‘हे पतरस उठ, मार अतै खा।‘
\v 8 मैंई बलु, ‘ना प्रभु, ना; क्ओकि कोई भी अपवित्र अतै अशुद्ध चिज मेरे मूँहा मन्ज कदी भी ना गई।‘
\v 9 ता अम्बरा थंऊ यह दूँआ शब्द भुआ, ‘जैड़ा कुछ प्रमात्मे शुद्ध ठहराऊरा, तैतिओ अशुद्ध मत बल।‘
\v 10 त्राई बरी ऐसा ही भुआ; ता फिरी सब कुछ अम्बरा जो वापिस चली गो।
\v 11 अतै हेरा, तैहणे ही त्राई मणु जैड़ै कैसरिया थंऊ मिन्जो वलै भैजुरे थिये, तैस घरा मन्ज इची खड़िये जैड़ी अंऊ थु।
\v 12 ता आत्मे नि:सकोंच तिन्या सोगी गाणे जो बलु, अतै यह छिआ: भाई भी मिन्जो सोगी चली पै; अतै अहै तैस मणु रे घरा जो गै।
\v 13 तिनी असिओ दस्सु कि तिनी अक्क स्वर्गदूता जो अपणे घरे खडुरा हेरू, जिनी तैसिओ बलु, ‘याफा मणु भैजी करी शमौन जो जैसिओ पतरस भी बलदे हिन, हैदी लै।
\v 14 तैस तुसु सोगी ऐसी गल्ला करनी हिन, जिन्या सिते तुद अतै तेरे घराने उद्धार पाणा।’
\v 15 जैहणे अंऊ गल्ला करना लगु ता पवित्र आत्मा तिन्या पुर तैस तरीके ऊतरू जिन्या शुरू मन्ज असु पुर ऊतरू थु।
\v 16 ता मिन्जो प्रभु रा यह वचन याद आ; जैड़ा तिनी बलुरा थु, ‘यूहन्ने ता पाणी सिते बपतिस्मा दितुरा; पर तुसु पवित्र आत्मा सिते बपतिस्मा पाणा।’
\v 17 ता जैहणे प्रमात्मे तिन्या जो भी यह  दान दिता, जैड़ा असिओ प्रभु यीशु मसीह पुर वसवास करणे थंऊ मुळुरा; ता अंऊ कुण थु जैड़ा प्रमात्मे जो रोकी सकदा?”
\v 18 यह हुणी करी सो चुप रैह, अतै प्रमात्मे अन्यजाति जो भी जिन्दगी तांये मन फिराव रा दान दिता हा।”
\v 19 जैड़ै मणु तैस क्लेशा रे मारे जैड़ा स्तिफनुस री वजह थंऊ पैऊरा थु, तितर-बितर भुच्ची गच्छुरे थिये, सो फिरदे फिरदे फीनीके अतै साइप्रस अतै अन्ताकिया मन्ज पुजै; पर यहुदी जो छड़ी होर कसी जो वचन ना हुणादे थिये।
\v 20 पर तिन्या मन्ज कुछ साइप्रसवासी अतै कुरेनी थिये, जैड़ै अन्ताकिया मन्ज इच्ची करी यूनानी जो भी प्रभु यीशु री गल्ला हुणाणा लगै।
\v 21 प्रभु रा हथ्थ तिन्या पुर थु, अतै मतै मणु सारे मणु वसवास करी के प्रभु री कनारी फिरे।
\v 22 जैहणे तंयरी चर्चा यरूशलेम री कलिसिया रे हुणने मन्ज आई ता तिन्ये बरनवास जो अन्ताकिया भैजु।
\v 23 सो तैड़ी पुजी करी अतै प्रमात्मे रे अनुग्रह जो हेरी करी खुश भुआ, अतै सबी जो उपदेश दिता कि तन मन लगाई करी प्रभु सिते लिपटी रेय्आ।
\v 24 सो अक्क भला मणु थु, सो पवित्र आत्मा अतै वसवास सोगी भरूरा थु; अतै होर भी मणु प्रभु मन्ज इच्ची मिले।
\v 25 ता सो शाऊल जो तोपणे तांये तरतुस जो चली गो।
\v 26 जैहणे सो तिन्या सोगी मुळू ता सो तिन्या जो अन्ताकिया लैई आ; अतै ऐसा भुआ कि सो अक्क साल तक कलिसिया सोगी मुलदे अतै मतै सारे मणु जो उपदेश दिन्दे रैह; अतै चेले सबी थंऊ पैहले अन्ताकिया मन्ज ही मसीह कहलाए।
\v 27 तिन्या धैड़ै मन्ज कैई भविष्यवक्ता यरूशलेम थंऊ अन्ताकिया आए।
\v 28 तिन्या मन्ज अगबुस नां रे अक्की आत्मा री प्रेरणा सोगी खडी करी यह दस्सु कि पुरे जगत मन्ज अक्क बड़ा अकाल पैणा- सो अकाल क्लौदियुस रे टैंमा मन्ज पैऊ।
\v 29 ता चेले यह फैसला करू कि अपणी अपणी पूंजी रे अनुसार यहूदिया मन्ज रहणेवाळे भाई री मदद तांये कुछ भैजन।
\v 30 तिन्ये ऐसा ही करू; अतै बरनवास अतै शाऊल रे हथ्थै स्याणे तांये कुछ भैजी दिता।
\c 12
\v 1 तैस टैंमे हेरोदेस राजे कलीसिया रे कई मणु जो सताणे तांये तिन्या पुर हथ्थ पाये।
\v 2 तिनी यूहन्ना रे भाई  याकूब जो तलवार सिते मरवाई दिता
\v 3 जैहणे तिनी हेरू कि यहूदी मणु ऐत थंऊ खुश भुचु करदे हिन, ता तिनी पतरस जो पकड़ी लैऊ। सो अखमीरी रोटी रे धैड़ै थिये।
\v 4 तिनी तैसिओ पकड़ी करी जेला मन्ज बन्द करी दिता, अतै चऊर- चऊर सपाई जो चौं पैहरे मन्ज रखु; यह सोची करी कि फसह थंऊ बाद तैसिओ मणु रे सामणे लैईआ।
\v 5 जेला मन्ज पतरस बन्द थु; पर कलीसिया तैस तांये लौ लाई करी प्रमात्मे सिते प्रार्थना कर करदी थी।
\v 6 जैहणे हेरोदेस तैसिओ मणु रे सामणे लैईणे जो थु, तैहा ही राती पतरस दूँ जंजीरा सिते बनुरा दूँ सपाई रे मन्जे सोऊ करदा थु; अतै पैहरेदार द्धारा पुर जेला री रखवाली करू करदे थिये।
\v 7 हा हेरा, प्रभु रा अक्क स्वर्गदूत इच्ची खडु अतै तेसा कोठरी मन्ज लौ चमकी, अतै तिनी पतरसा री पसली पुर हथ्थ मारी के तैसिओ जगाऊ अतै बलु, “उठ, झट कर।” अतै तसेरे हथ्था थंऊ जंजीरा खुली करी पैई गई।
\v 8 ता स्वर्गदूते तैस सोगी बलु, “कमर कस, अतै अपणे जूट्टै पा।” तिनी तिन्या ही करू। फिरी तिनी तैस सोगी बलु, “अपणे कपड़ै लाई करी मेरे पिचो चली पै।”
\v 9 सो निकळी करी तसेरे पिचो चली पैऊ; पर यह ना जाणदा थु कि जैड़ा कुछ स्वर्गदूत करू करदा यह सच हा, बल्कि यह सोचु कि अंऊ सुपना हेरू करदा।
\v 10 ता सो पैहले अतै दूँये पैहरे थंऊ नकैई करी तैस लोयै रे फाटका बलै पुजै, जैड़ा नगरा री कनारी थु। सो तिन्या तांये अपणे आप खुली गो, अतै सो निकळी करी अक्क गल्ळी मिते चली गै, अतै तैहणे ही स्वर्गदूत तैसिओ छड़ी करी चली गो।
\v 11 ता पतरस होशा मन्ज आ अतै बलु, “अबे मैंई सच जाणी लैऊआ कि प्रभुऐ अपणा स्वर्गदूत भैजी करी मिन्जो हेरोदेस रे हथ्था थंऊ छुड़ाई लैऊआ, अतै यहूदी सव आशा त्रोड़ी दिती हिन।”
\v 12 यह जाणी करी सो तै यूहन्ना री माता रे घरा जो गो, जैसिओ मरकुस भी बलदै थिये। तैड़ी मणु इक्कठ्ठै भुच्ची करी प्रार्थना करू करदे थिये।
\v 13 जैहणे तिनी दारा री खिड़की खटखटाई, ता रूदे नां  री अक्क दासी हेरना आई।
\v 15 तिन्ये तैसा सोगी बलु, “तु पागल हा।” पर सो पक्का करी के बलणा लगी कि ऐसा ही हा। ता तिन्ये बलु, “तसेरा स्वर्गदूत भुणा।”
\v 16 पर पतरस खटखान्दा रैऊ: ता तिन्ये खिड़की खोली, अतै तैसिओ हेरी करी हैरान रैई गै।
\v 17 ता तिनी तिन्या जो सिनक लाई कि चुप रैहन; अतै तिन्या जो दस्सु कि प्रभु कस तरीके सिते तैसिओ जेला थंऊ कड़ी लैई आ। फिरी बलु, “याकूब अतै भाई जो यह गल्ल दस्सी दिंयें।” ता निकळी करी दूँई जगह जो चली गो।
\v 18 भ्यागा सपाई मन्ज बड़ी हलचल मची गई कि पतरसा रा कै भुआ।
\v 19 जैहणे हेरोदेसे तसेरी तोप पाई अतै सो ना मुळू, ता पैहरेदारे री जाँच करी अतै हूक्म दिता कि सो मारी दिते गान; अतै सो यहूदिआ जो छड़ी करी कैसरिया मन्ज रैहणा लगु।
\v 20 हेरोदेस सूर अतै सैदा रे मणु थंऊ वड़ा नाखुश थु। ठेरेतांये कि सो अक्क मन् मन भुच्ची करी तैस वलै आए, अतै बलास्तुस जो जैड़ा राजे रा अक्क कर्मचारी थु, मनाई करी मेल कराणा चाहन्दे थिये; क्ओकि राजे रे देशा थंऊ तिन्या तांये पालन पोषण भुन्दा थु।
\v 21 ठहराऊरे धैड़ै हेरोदेस राजवस्त्र पैहनी करी सिंहासन पुर बैहु, अतै तिन्य जो व्याख्यान दिणा लगु।
\v 22 ता मणु वक्की नकैए, “यह ता मणु रा ना पर प्रमात्मे रा बोल हा।”
\v 23 तैस ही टैंमे प्रभु रे अक्की स्वर्गदूते तैसिओ मारी दिता, क्ओकि तिनी प्रमात्मे जो महिमा ना दिती; अतै  तैसिओ कीड़े पै अतै सो मरी गो।
\v 24 पर प्रमात्मे रा वचन बददा अतै फैलदा गो।
\v 25 जैहणे बरनबास अतै शाऊल अपणी सेवा पुरी करी बैहे ता यूहन्ना जो जैड़ा मरकुस कहलान्दा थु सोगी लैई करी यरूशलेम जो फिरी आये।
\c 13
\v 1 अन्ताकिया री कलीसीया मन्ज कई भविष्वक्ता अतै उपदेशक थिये; जिन्या कि बरनबास अतै शमौन जैसिओ नीगर बलदे थिये;  अतै लूकियुस कुरेनी, अतै चौथाई देशा रे राजे हेरोदेस रा दूधभाई मनाहे, अतै शाऊल।
\v 2 जैहणे सो ब्रत रखी करी प्रभु री उपासना करू करदे थिये, ता पवित्र आत्मे बलु, “मेरे तांये बरनबास अतै शाऊल जो तैस कमा तांये अलग करा जैत तांये मैंई तिन्या जो हैदुरा हा।”
\v 3 ता तिन्ये ब्रत रखी करी प्रार्थाना करी अतै तिन्या पुर हथ्थ रखी करी तिन्या जो विदा करू।
\v 4 ता सो पवित्र आत्मा रे भैजुरे सिलूकिया जो चली गै; अतै तैड़ी जहाजा पुर चढ़ी करी साइप्रस जो चले;
\v 5 अतै सलमीस मन्ज पुजी करी, प्रमात्मे रा वचन यहूदी रे आराधनालय मन्ज हुणाऊ। यूहन्ना तंयारा सेवक थु।
\v 6 सो तैस पुरे टापू मिते भून्दे पाफुस तक पुजै। तैड़ी तिन्या जो बार-यीशु नां रा अक्क यहूदी टोन्हा अतै झूठ भविष्यवक्ता मुळू।
\v 7 सो हाकिम सिरगियुस पौलुस सोगी थु, जैड़ा बुद्धिमान मणु थु। तिनी बरनवास अतै शाऊल जो अप्पु बलै हैदी करी तिन्या थंऊ प्रमात्मे रा वचन हुणना चाऊ।
\v 8 पर इलीमास टोन्हे, क्ओकि यह तसेरे नां रा अर्थ हा, तंयारा वरोध करी के हाकिम जो वसवास करने थंऊ रोकणा चाऊ।
\v 9 ता शाऊले जसेरा नां पतरस भी हा, पवित्र आत्मा सिते भरी करी तसेरि कनारी टकटकी लगाई करी हेरू अतै बलु,
\v 10 “हे सब कपट अतै सब चतुराई सिते भरूरे शैताना री औलाद, संकल धर्मा रे बैरी, कै तूद प्रभु सीधे रस्ते जो टेढ़ा करना ना छड़णा?
\v 11 अबै हेर प्रभु रा हथ्थ तिजो पुर लगुरा हा; अतै तुद कुछ टैंमा तांये अंधे रैहणा अतै सुरजा जो ना हेरी सकणा।“  ता तैहणे ही धन्धलापन अतै नैहरा तैस पुर छाई गो, अतै सो ऐरा-औरा टटोलणा लगी पैऊ ताकि कोई तसेरा हथ्थ पकड़ी लैई चला।
\v 12 ता हाक्मे जैड़ा भच्छुरा थु तैसिओ हेरी करी अतै प्रभु रे उपदेशा सिते हेरान भुच्ची करी वसवास करू।
\v 13 पौलुस अतै तसेरे साथी पाफुस थंऊ जहाज मन्ज पंफूलिया रे पिरगा मन्ज आए; अतै यूहन्ना तिन्या जो छड़ी करी यरूशलेम जो फिरी गो।
\v 14 पिरगा थंऊ अग्गो नकैई करी सो पिसिदिया रे अन्ताकिया मन्ज पुजै; अतै सब्त रे धैड़ै आराधनालय मन्ज गिच्ची करी बैही गै।
\v 15 व्यवस्था अतै भविष्यवक्ता री कताबा जो पढ़णे थंऊ बाद आराधनालय रे सरदारे तिन्या जो संदेसा भैजु कि, “हे भाईओ, अगर मणु रे उपदेश तांये तुन्दे मना मन्ज कोई गल्ल भोआ ता बले।”
\v 16 ता पौलुस खड़ी करी अतै हथ्था सितै सिनका लाई के कणेणा लगा, “हे इस्त्राएलियो, अतै प्रमात्मे थंऊ डरने वाळेओ, हुणा:
\v 17 इन्या इस्त्राएली मणु रे प्रमात्मे तुसिओ चुणी लैऊरा, अतै जैहणे यह मणु मिस्त्र देशा मन्ज परदेशी भुच्ची करी रैहन्दैं थिये, ता तंयारी उन्नती करी; अतै बलवन्त भुजा सांईये कड़ी आन्दे।
\v 18 सो कोई चाळी साल तक बणा मन्ज तंयारी सैहन्दा रैऊ,
\v 19 अतै कनान देशा मन् सत जाति रा नाश करी के तंयारा देश कोई साढ़ै चंऊर सौ साला तक इन्या जो मीरास मन्ज दि दिता
\v 20 ऐत थंऊ बाद तिनी शमूएल भविष्यवक्ता तक तिनी न्यायी ठहराये।
\v 21 ऐत थंऊ बाद तिन्ये अक्क राजा मँगू; ता प्रमात्मे चाळी साला तक बिन्यामीन रे गोत्रा थंऊ अक्क मणु; अर्थात कीश रे पुत्रा शाऊल जो तिन्या पुर राजा ठहराऊ।
\v 22 फिरी तिनी अलग करी के दाऊद जो राजा बणाऊ; जसेरे बारे मन्ज तिनी गवाही दिती, ‘मिन्जो अक्क मणु’ यिशै रा पुत्र दाऊद, मेरे मना अनुसार मुळी गो हा; तैस ही मेरी सब इच्छा पुरी करनी हिन।’
\v 23 ऐस ही वंशा मन्ज प्रमात्मे अपणी प्रतिज्ञा अनुसार  इस्त्राएल वलै अक्क उद्धारकर्ता, अर्थात यीशु जो भैजु।
\v 24 जसेरे ईणे थंऊ पैहले यूहन्ने सब इस्त्राएली मन्ज मन फिराव रे बपतिस्मा रा प्रचार करू।
\v 25 जैहणै यूहन्ना अपणी सेवा पुरी करने पुर थु, ता तिनी बलु, ‘तुहै मिन्जो कै समझदे हिन? अंऊ सो निय्आ!’ बल्कि हेरा, मिन्जो बाद अक्क इणेवाळा, अंऊ जसेरे पैरा रे जट्‌टै खोलणे रे भी काबल अंऊ निय्आ।’
\v 26 “हे भाईओ, तुहै जैड़ै अब्राहम री औलाद हिन; अतै तुहै जैड़ै प्रमात्मे थंऊ डरदे हिन, तुसु वलै ऐस उद्धार रा वचन भैजुरा हा।
\v 27 क्ओकि यरूशलेम मन्ज रेहणेवाळे अतै तंयारे सरदारे ना तैसिओ पछैणु अतै न भविष्यवक्ता री गल्ला समझी, जैड़ी हर सब्त रे धैड़ै पढ़ी गान्दी हिन, ठेरेतांये तैसिओ दोषी ठहराई करी तिंया गल्ला जो पुरा करू।
\v 28 तिन्ये मारे दिणे तांये भी कोई दोष ना पाऊ, तांभी पिलातुसा सोगी विनती करी की ऐसिओ मारी देय्आ।
\v 29 जैहणे तिन्ये तसेरे बारे मन्ज लिखुरी सब गल्ला जो पुरा करू ता तैसिओ क्रूस थंऊ ओसाली करी कब्रा मन्ज रखु।
\v 30 पर प्रमात्मे तैसिओ मरूरे थंऊ जियाऊ,
\v 31 अतै सो तिन्या जो जैड़ै तैस सोगी गलील थंऊ यरूशलेम जो छुरे थिये, मतै धैड़ै तक हुजदा रैऊ; मणु रे सामणे अबै सो ही गवाह हिन।
\v 32 अहै तुसिओ तैहा प्रतिज्ञा रे बारे मन्ज जैड़ी बापदादों सोगी करूरी थी, यह सुसमाचार हुणादे हिन,
\v 33 कि प्रमात्मे यीशु जो जियाई करी सो ही प्रतिज्ञा इन्दी सन्ताना तांये पुरी करी हा; जिन्या दूँये भजना मन्ज लिखुरा हा, ‘तू मेरा पुत्र हा; अज मैंई ही तिजो पैदा करूआ।’
\v 34 अतै तसेरे ऐस तरीके मरूरे थंऊ जियाणे रे बारे मन्ज भी सो कदी ना हड़ा, तिनी यह बलु, ‘अंऊ दाऊद पुर करूरी पवित्र अतै अटल कृपा तिजो पुर करला।’
\v 35 ठेरेतांये तिनी अक्क हो भजन मन्ज भी बलु, ‘तुद अपणे पवित्र जो जो हड़णे ना दिणा।’
\v 36 क्ओकि दाऊद ता प्रमात्मे री इच्छा रे अनुसार अपणे टैंमा री सेवा करी के मरी गो, अतै अपणे बाप-दादे मन्ज गिच्ची करी मिली गो, अतै हड़ी भी गो।
\v 37 पर जैसिओ प्रमात्मे जिआऊरा, सो ना हडु।
\v 38 ठेरेतांये हे भाईओ, तुहै जाणी लेय्आ कि सेरे ही द्धारा पापा री माफी रा समाचार तुसिओ दितेआ गान्दा;
\v 39 अतै जिन्या गल्ला मन्ज तुहै मुसा री व्यवस्था रे द्धारा निर्दोष ना ठहरी सकदे थिये, तिन्या सबी मन्ज हरेक वसवास करणेवाळा हरेक निर्दोष ठहरदा।
\v 40 ठेरेतांये चौंकने रेय्आ, ऐसा ना भोआ कि जैड़ा भविष्यवक्ता री कताबा मन्ज आ हा,तुसु पुर भी ईच्ची पेय्आ;
\v 41 ‘हे निन्दा करनेवाळेओ, हेरा, अतै हैरान भोआ, अतै मिटी गच्छा; क्ओकि अंऊ तुन्दै धैड़ै मन्ज अक्क कम करदा हा, ऐसा कम कि अगर कोई तुसु सोगी तसेरी चर्चा करा, ता तुसु भी वसवास ना करणा’।”
\v 42 तसेरे बाहर नकैदैं टैंमे मणु तैस सोगी विनती करना लगै कि अगले सब्त रे धैड़ै असिओ यह गल्ला फिरी हुणा।
\v 43 जैहणे सभा उठी गई ता यहूदी अतै यहूदी मत बाळे मतै सारे भक्त पौलुस अतै बरनबास रे पिचो चली पै; अतै तिन्ये तैड़ी मणु सोगी गल्ला करी के समझाऊ कि प्रमात्मे रा अनुग्रह मन्ज बणी रेय्आ।
\v 44 अगलै सब्त रे धैड़ै नगरा मन्ज सब मणु प्रमात्मे रा वचन हुणने जो इक्कठा भुच्ची गै।
\v 45 पर यहूदी भीड़ा जो हेरी करी डाह सिते भरी गै, अतै बुराई करी के पौलुस री गल्ला रे वरोधा मन्ज बलणा लगै।
\v 46 ता पौलुस अतै बरनबास निड़र भुची करी बलणा लगा, “जरूरी थु कि प्रमात्मे रा वचन पेहले तुसिओ हुणाया गान्दा; पर जैहणे तुहै तैतिओ दूर हटान्दे हिन, ता अपणे आपा जो सदा काल री जिन्दगी रे योग्य ना बणान्दे, ता हेरा, अहे ता अन्यजाति री कनारी फिरदे हिन।
\v 47 क्ओकि प्रमात्मे असिओ यह हूक्म दितुरा, ‘मैंई तुसिओ अन्यजाति तांये लौ ठहराऊरा हा, ताकि तुहै धरती रे छोर तक उद्धार रा दार भून’।”
\v 48 यह हुणी करी अन्यजाति खुश भुई, अतै प्रमात्मे रे वचन री बड़ाई करना लगै; अतै जैतनै सदा काल री जिन्दगी तांये ठहराऊरे हिन तिन्ये वसवास करू।
\v 49 ता प्रभु रा वचन  तैस पुरे देशा मन्ज फैलना लगा।
\v 50 पर यहूदिये भक्त अतै कुलीन जनानी अतै नगरा रे प्रमुख मणु जो उकसाऊ, अतै पौलुस अतै बरनबास रे विरद्ध उपद्रव करी के तिन्या जो अपणी सीमा थंऊ बाहर कड़ी दिता।
\v 51 ता सो तिन्या सामणे अपणे पैरा री धूड़ झाड़ी करी इकुनियुम जो चली गै।
\v 52 अतै चेले खुशी अतै पवित्र आत्मा सिते भरीन्दे गै।
\c 14
\v 1 इकुनियुम मन्ज ऐसा भुआ कि सो यहूदी रे आराधनालय मन्ज सोगी सोगी गै अतै ऐस तरीके री गल्ला करी की यहुदी अतै यूनानी दूँनिये वसवास करू।
\v 2 पर वसवास करणेवाळे मन्ज यहूदिये अन्यजाति रे मन भाई रे वरोधा मन्ज उकसाए अतै कटुता पैदा करी दिती।
\v 3 सो बड़ै धैड़ै तक तैड़ी रैह, अतै प्रभु रे भरोसे पुर हिम्मती सोगी गल्ला करदे थिये; अतै सो तंयारे हथ्थै चिन्ह् अतै हैरानी वाळे कम करवाई करी अपणे अनुग्रह रे वचन पुउ गवाही दिन्दा थु।
\v 4 पर नगरा रे मणु मन्ज फूट पैई गच्छुरी थी,  ऐत थंऊ कई यहूदी री कनारी अतै कई चेले री कनारी भुच्ची गै।
\v 5 पर जैहणे अन्यजाति अतै यहूदी तंयारा अपमान अतै तिन्या पुर पथराव करने तांये अपणे सरदारा समेत तिन्या पुर दौड़ै,
\v 6 ता सो ऐहा गल्ला जो जाणी गै, अतै लुकाउनिया रे लुस्त्रा अतै दिरबै नगरा मन्ज, अतै अखै-बख्रै रे नगरा जो नह्ही गै।
\v 7 अतै तैड़ी सुसमाचार हुणाण लगै।
\v 8 लुस्त्रा मन्ज अक्क मणु बैहुरा थु, जैड़ा पैरा रा कमजोर थु। सो जन्मा थंऊ ही लंगड़ा थु अतै कदी भी ना चलुरा थु।
\v 9 सो पौलुस जो कणेन्दा हुणु करदा थु। पौलुसे तसेरी कनारी टकटकी लगाई करी हेरू कि तैसिओ ठीक भुच्ची गाणे रा वसवास हा,
\v 10 अतै जोरा सिते बलु, “अपणे पैरा रे भारे खड़ी गा।” ता सो उटकी करी चलणा फिरणा लगी पैऊ।
\v 11 मणुऐ पौलुस रा यह कम हेरी करी लुकाउनिया री भाषा मन्ज उचे शब्दा मन्ज बलु, “देवता मणु रे रूपा मन्ज असु बलै उतरी आए हिन।”
\v 12 तिन्ये बरनबास ज्यूस, अतै पौलुस जो हिरमेस बलु क्ओकि सो गल्ला करने वाळे मन्ज मुख्य थु।
\v 13 ज्यूस रे तैस मंदरा रा पुजारी जैड़ा तैस नगरा रे सामणे थु, बैल अतै फूला रे हार फाटका पुर लगाई करी मणु सोगी बलिदान करना चाहन्दा थु।
\v 14 पर बरनबास  अतै पौलुस चेले जैहणे यह हुणु ता अपणे कपड़े फाड़े अतै भीड़ा मन्ज लपके, अतै जोरा सिते बलणा लगै,
\v 15 “हे मणुओ, तुहै कै करदे हिन? अहै भी ता तुसु सांईये दु:ख-सुख भोगणे वाळे मणु हिन, अतै तुसिओ सुसमाचार हुणादे हिन कि तुहै इन्या वेकार चिजा थंऊ अलग भुच्चीकरी जिन्दे प्रमात्मे री कनारी फिरन, जिनी स्वर्गा अतै धरती अतै समुद्र अतै जैड़ा कुछ तैत मन्ज हा बणाऊरा।
\v 16 तिनी बीते टैंमा मन्ज सब जाति जो अपणे अपणे रस्ते चलणा दितुरा।
\v 17 तांभी तिनी अपणे आपा जो बे-गवाह ना छडुरा; पर सो भलाई करदा रैऊ, अतै अम्बरा थंऊ बर्खा, फलवन्त मौसम दिकरी तुन्दै मना जो खाणे अतै खुशी सिते भरदा रैऊ।”
\v 18 यह बली करी भी तिन्ये मणु जो बड़ी मुशकला थंऊ रोकु कि सो तिन्या तांये बलिदान ना करन।
\v 19 पर कुछ यहूदिये अन्तकिया अतै इकुनियुस मन्ज इच्ची करी मणु जो अपणी कनारी करी लैऊ, अतै पौलुस पुर पथराव करू, अतै मरूरा समझी करी तैसिओ नगरा रे बाहर घसीटी करी लैई गै।
\v 20 पर जैहणे चेले तसेरे चंऊ कनारे इच्ची खडिये, ता सो उठी करी नगरा मन्ज गो अतै दूँये धैड़ै बरनबास सोगी दिरबे जो चली गो।
\v 21 सो तैस नगरा रे मणु जो सुसमाचार हुणाईकरी, अतै मतै सारे चेले बणाई करी, लुस्त्रा अतै इकुनियुस अतै अन्ताकिया जो फिरी आए,
\v 22 अतै चेले रे मना जो स्थिर करदे रैह अतै यह उपदेश दिन्दे थिये कि वसवासा मन्ज बणी रेय्आ; अतै यह बलदे थिये कि, “असिओ बड़े क्लेश भोगी करी प्रमात्मे रे राज्य मन्ज प्रवेश करना पैणा।”
\v 23 अतै तिन्ये हरेक कलीसिया मन्ज तिन्या तांये स्याणे ठहराये, अतै ब्रता सोगी प्रार्थना करीके प्रभु रे हथ्था मन्ज सौंपी दिता जैस पुर तिन्ये वसवास करूरा थु।
\v 24 ता पिसिदिया मिते भुन्दे सो पंफूलिया पुजै;
\v 25 फिरी पिरगा मन्ज वचन हुणाई करी अत्तलिया मन्ज आए,
\v 26 अतै तैड़ी थंऊ सो जहाजा पुर अन्ताकिया गए, जैड़ी सो तैस कम तांये जैड़ा तिन्ये पुरा करू थु प्रमात्मे रे अनुग्रह मन्ज सोंपुरे थिये।
\v 27 तैड़ी पुजी करी तिन्ये कलीसिया इकट्ठी करी अतै बलु कि प्रमात्मे तिन्या सोगी भुच्ची करी किने बड़ै बड़ै कम करे, अतै अन्यजाति तांये वसवासा रे द्धार खोली दिते।
\v 28 अतै सो चेले सोगी बड़ै धैड़ै तक रैह।
\c 15
\v 1 फिरी कुछ मणु यहूदिया थंऊ इच्ची करी भाई जो सखाणा लगै: “अगर मूसे रे रिती रे अनुसार तुन्दा खतना ना भोआ ता तुहै उद्धार ना पाई सकदे हिन।”
\v 2 जैहणे पौलुस अतै बरनबास रा बड़ा झगड़ा अतै अतै वाद-विवाद भुआ ता ता यह ठहराऊ कि पौलुस अतै बरनबास अतै तिन्या मन्ज कुछ मणु इन्या गल्ला रे बारे मन्ज चेले अतै स्याणे वलै यरूशलेम जो गान।
\v 3 ता कलीसिया तिन्या जो कछ दूरी तक पुजाई आये; अतै सो फीनीके अतै सामरिया मिते भून्दै अन्यजाति रे मन फिराणे रा समाचार हुणादे गै, अतै सब भाई बड़ै खुश भुए।
\v 4 जैहणे सो यरूशलेम पुजै, ता कलीसिया अतै चेले अतै स्याणे तिन्या सोगी बड़ी खुशी सोगी मुळै, अतै तिन्ये बलु कि प्रमात्मे तिन्या सोगी भूच्ची करी किनै किनै कम करूरे थिये।
\v 5 पर फरीसि रे पंथ थंऊ जिन्ये वसवास करूरा थु, तिन्या मन्ज कुछ उठी करी बलणा लगै, “तिन्या जो खतना कराणे अते मूसा री व्यवस्था जो मनणे रा हूक्म दिणा चहिन्दा।”
\v 6 ता चेले अतै स्याणे ऐहा गल्ला रे बारे मन्ज सलाह करणे तांये इक्कठा भुऐ।
\v 7 ता पतरसे बड़ी बैहस-वाजी भुच्ची गाणे थंऊ बाद खड़ी करी तिन्या सिते बलु, “हे भाईओ, तुहै जाणदे हिन कि बड़ै धैड़ै भुऐ प्रमात्मे मिन्जो चुणी लैऊरा कि मेरे मूँहा थंऊ अन्यजाति भी वचन हुणी करी वसवास करा।
\v 8 मना जो जाँचनेवाळे प्रमात्मे भी तिन्या जो असु साईये पवित्र जाणी करी गवाही दितिआ;
\v 9 अतै वसवास सोगी ही तंयारे मन शुद्ध करी के असु मन्ज अतै तिन्या मन्ज कोई भेद ना रखुआ।
\v 10 ता अबै तुहै क्ओ प्रमात्मे री परीक्षा करदे हिन कि चेले री गल्ला मन्ज ऐसा जुंगळा पा, जैतिओ ना इन्दै बापदादे चुकी सके थिये अतै ना अहै चुकी सकदे हिन?
\v 11 हाँ, इन्दा यह निश्चय हा कि जैस तरीके सिते तिन्या प्रभु यीशु रे अनुग्रह द्धारा उद्धार पाणा; तैस ही तरीके असु भी पाणा।”
\v 12 ता पुरी सभा चुपचाप बरनबास अतै पौलुस जो हुणना लगी, कि प्रमात्मे तंयारे द्धारा अन्यजाति मन्ज किनै बड़ै-बड़ै चिन्ह्, अतै हैरानी वाळे कम दसुरे हिन।
\v 13 जैहणे सो चुपचाप भुऐ ता याकूब बलणा लगा, “हे भाईओ, मेरी हुणा।
\v 14 शमौने दसुआ कि प्रमात्मे पैहले पेहल अन्यजाति पुर किन्या कृप्पादृष्टि करी कि तिन्या मन्ज अपणे नां तांये मणु जो बणाई लेय्आ।
\v 15 ऐत मन्ज भविष्यवक्ता री गल्ला भी मिलदी हिन, जिन्या कि लिखुरा हा,
\v 16 ऐत थंऊ बाद मूँ फिरी ईच्चीकरी  दाऊद रा पैऊरा डेरा चुकणा, अतै तसेरे खंडहरा जो फिरी बणाणा, अतै तैसिओ खड़ा करना,
\v 17 ठेरेतांये कि बाकि मणु, अर्थात सब अन्यजाति जैड़ै मेरे नां री कहलान्दी हिन, प्रभु जो तोपन,
\v 18 यह सो ही प्रभु बलदा जैड़ा जगता री उत्पति थंऊ इन्या गल्ला रा समाचार दिन्दा आ।’
\v 19 ठेरेतांये मेरा विचार यह हा कि अन्यजाति मन्ज जैड़ै मणु प्रमात्मे री कनारी फिरदे हिन, अहै तिन्या जो दुख ना दिन;
\v 20 पर तिन्या जो लिखी भैजन कि मूर्ति री अशुद्धता अतै व्यभिचार अतै गला घोटुरे रा मांस थंऊ अतै खूना थंऊ दूर ही रैहन।
\v 21 क्ओकि पुराणे टैंमा थंऊ नगरा नगरा मन्ज मूसा री व्यवस्था रा प्रचार करणेवाळे भून्दे चली आए हिन, अतै सो हर सब्त रे धैड़ै आराधनालय मन्ज पढ़ी गान्दी हिन।”
\v 22 ता पुरी कलीसिया सोगी चेले अतै स्याणे जो खरा लगु कि अपणे थंऊ कुछ मणु जो चुणा, मतलब यहूदा जैसिओ बरसब्बा भी बलदै थिये, अतै सीलास जो जैडा भाई मन्ज मुखिया थु; अतै तिन्या जो पौलुस अतै बरनबास सोगी अन्ताकिया भेजन।
\v 23 तिन्ये तंयारे हथ्थै यह लिखु भैजु: “अन्ताकिया अतै सिरिया अतै किलिकिया रे रैहणेवाळे भाईओ जो जैड़ै अन्यजाति थंऊ हिन, चेले अतै स्याणे भाई जो नमस्कार।
\v 24 अहै हुणुरा कि असु थंऊ कुछ, तैड़ी ईच्ची गिच्चीकरी,  तुसिओ अपणी गल्ला थंऊ डराई दितुरा; अतै तुन्दै मन उलट करी दितुरे हिन पर अहै तिन्या जो ऐसा कोई हूक्म ना दितुरा थु।
\v 25 ठेरेतांये अहै अक्क चित्त भुच्चीकरी ठीक समझु कि चुणुरे मणु जो अपणे प्रेमी बरनबास अतै पौलुस सोगी तुसु बलै भैजन।
\v 26 यह इनै मणु हिन जिन्ये अपणे प्राण इन्दै प्रभु यीशु मसीह रे नां सिते जोखिम मन्ज पाये हिन।
\v 27 ठेरेतांये अहै यहूदा अतै सीलास जो भैजुआ, जिन्या  अपणे मूँहा थंऊ भी यह गल्ला करनी हिन।
\v 28 पवित्र आत्मा जो अतै असिओ ठीक पता लगु हा कि इन्या जरूरी गल्ला जो छड़ी करी, तुसु पुर होर बोझ ना पान;
\v 29 कि तुहै मूर्ति पुर बलि करूरे अतै खूना सिते, अतै गल्ला घोटुरे मांस सिते, अतै व्यभिचार थंऊ दूर रेय्आ। इन्या थंऊ दूर रेय्आ ता तुन्दा मन भला भूणा। आगो शुभ।”
\v 30 फिरी सो विदा भुच्ची करी अन्ताकिया पुजै, अतै सभा जो इक्कठा करी के अक्क पत्री तिन्या जो दिती।
\v 31 सो पत्री पढ़ी करी तैहा उपदेश री गल्ला थंऊ बड़ै खुश भुऐ।
\v 32 यहूदा अतै सीलास जैड़ै अप्पु भी भविष्यवक्ता थिये, बड़ी गल्ला सिते भाई जो उपदेश दी करी स्थिर करू।
\v 33 सो कुछ धैड़ै रैई करी, भाई सोगी शान्ति सिते विदा भुऐ कि अपणे भैजणेवाळे बलै फिरी गान।
\v 35 पर पौलुस अतै बरनबास अन्ताकिया मन्ज रेई गै: अतै होर मतै सारे मणु सोगी प्रभु रे वचन रा उपदेश करदे अतै सुसमाचार हुणादे रैह
\v 36 कुछ धैड़ै बाद पौलुसे बरनबास सिते बलु, “जिन्या जिन्या नगरा मन्ज अहे प्रभु रा वचन हुणाऊरा, अईआ, फिरी चली करी अपणे भाई जो हेरन कि सो किनै हिन।”
\v 37 ता बरनबासे यूहन्ना जो जैड़ा मरकुस भी कहलान्दा हा, सोगी निणे रा विचार करू।
\v 38 पर पौलुसे तैसिओ पंफुलिया मन्ज तिन्या थंऊ अलग भूच्ची गो थु, अतै कमा पुर तिन्या सोगी ना गो, सोगी निणा खरा ना समझु।
\v 39 ता ऐसी बैहस वाजी छिड़ी कि सो अक्की दुँये थंऊ अलग भूच्ची गै; अतै बरनबास, मरकुस जो लैई करी जहाज पुर साइप्रस चली गो।
\v 40 पर पौलुसे सीलास जो चुणी लैऊ, अतै भाई जो प्रमात्मे रे अनुग्रह मन्ज सौंपी करी तैड़ी थंऊ चली गो;
\v 41 अतै सो कलीसिया जो स्थिर करदा सिरिया अतै किलिकिया मिते भून्दा निकळू।
\c 16
\v 1 फिरी सो दिरबे अतै लुस्त्रा मन्ज भी गो। तैड़ी तीमुथियस नां रा अक्क चेला थु, जैड़ा कसी वसवासी यहूदि जनानी रा पुत्र थु, पर तसेरा बूड़आ यूनानी थु।
\v 2 सो लुस्त्रा अतै इकुनियुम रे भाई मन्ज सुनाम थु।
\v 3 पौलुस री इच्छा थी कि सो तैस सोगी चला; अतै जैड़ै यहूदी मणु तिन्या जगह मन्ज थिये तिन्या री वजह थंऊ तिनी तिन्या रा खतना करू, क्ओकि सो सब जाणदे थिये, कि तसेरा बूड्आ यूनानी थु।
\v 4 अतै सो नगर नगर गान्दे तिन्या विधी जो जैड़ी यरूशलेम रे चेले ठहराऊरी थी, मनणे तांये तिन्या जो पुजादे गान्दे थिये।
\v 5 ऐस तरह कलिसिया विश्वास मन्ज स्थिर भून्दी गई अतै गिणती मन्ज भी बधदी गई।
\v 6 सो फ्रूगिया अतै गलातिया देशा मितै भूच्ची करी गै, क्ओकि पवित्र आत्मे तिन्या जो एशिया मन्ज वचन हुणाणे जो ना करूरी थी।
\v 7 तिन्ये मूसिया रे नैड़ै पूजि करी, बितूनिया मन्ज गाणे री सोची; पर यीशु री आत्मे तिन्या जो गाणा ना दिता।
\v 8 ता सो मूसिया मितै भूच्ची करी त्रोआस मन्ज आए।
\v 9 तैड़ी पौलुसे राती दर्शन हेरू कि अक्क मकिदुनी मणु खड़ी करी तैस सोगी विनती करी के बलु करदा कि, “पारियें कनारे मकिदुनी देशा मन्ज अईआ, अतै इन्दी मदद करा।”
\v 10 तसेरे यह दर्शन हेरदे ही अहै झट मकिदुनिया गाणे री सोची, यह समझी करी कि प्रमात्मे असिओ तिन्या जो सुसमाचार हुणाणे तांये हैदुरा हा।
\v 11 ठेरेतांये अहै त्रोआस थंऊ जहाजा मन्ज बैहीकरी सीधे सुमात्राके अतै दूँये धैड़ै नियापुलिस मन्ज आए।
\v 12 तैड़ी थंऊ अहै फिलिप्पी पुजै, जैड़ा मकिदुनिया प्रान्त रा मुख्य नगर अतै रोमी री बस्ती हा; अतै अहै तैस नगरा मन्ज कुछ धैड़ै तक रैह।
\v 13 सब्त रे धैड़ै अहै नगर रे फाटक रे बाहर नदी रे कनारे यह समझीकरी गै कि तैड़ी प्रार्थना करणे री जगह भूणिआ, अतै बैही करी तैड़ी जैड़ी जनानी इक्कठी थी, गल्ला करना लगै।
\v 14 लुदिया नां  री अक्क थुआथीरा नगरा री बैंजनी कपड़े बेचनेवाळी अक्क भक्त जनानी हुणु करदी थी। प्रभुए तसारा मन खोलू कि पौलुस री गल्ला पुर ध्यान लगा।
\v 15 जैहणे तैहै अपणे टब्बरा समेत बपतिस्मा लैऊ, ता तैहै असु सोगी विनती करी कि, “अगर तुहै मिन्जो प्रभु री वसवासणी समझदे हिन, ता चली करी मेरे घरे रेय्आ,” अतै सो असिओ मनाई करी लैई गई।
\v 16 जैहणे अहै प्रार्थना करने री जगह जो चलुरे थिये, ता असिओ अक्क दासी मुळी जैहा मन्ज भावी वलणे वाळी आत्मा थी; अतै भावी वलणे सिते सो अपणे स्वामी तांये बड़ा कुछ कमाई लैइन्दी थी।
\v 17 सो पौलुस अतै इन्दै पिचो ईच्ची करी बकणा लगी, “यह मणु परमप्रधान प्रमात्मे रे दास हिन, जैड़ै असिओ उद्धार रे मार्ग री कथा हुणादे हिन।”
\v 18 सो बड़ै धैड़ै तक इन्या हि करदी रैई; पर पौलुस दुखी भुआ, अतै मुड़ी करी तैहा आत्मा सिते बलु, “अंऊ तिजो यीशु मसीह री आत्मा सिते हूक्म दिन्दा कि ऐहा थंऊ निकळी गा।” अतै सो तैहणे ही निकळी गई।
\v 19 जैहणे तसारे स्वामिये हेरू कि इन्दी कमाई रा साधन गान्दा रैऊ, ता पौलुस अतै सीलास जो पकड़ी करी चौक मन्ज प्रधाना वलै खिंजी करी लैई गै;
\v 20 अतै तिन्या जो फौजदारी रे हाक्मा वलै लैई गै अतै बलु, “यह मणु जैड़ै यहूदी हिन इन्दै नगरा मन्ज बड़ी हलचल मचाणा लगुरे हिन;
\v 21 अतै ऐसी रिती दसणा लगुरे हिन जिन्या जो ग्रहणा करना या मनणा रोमी तांये ठीक निय्आ।”
\v 22 ता भीड़ा रे मणु तंयारे वरोधा मन्ज इक्कठै भुच्ची करी चढ़ी आए, अतै हाक्मे तंयारे कपड़ै फाड़ी दिते, अतै तिन्या जो बेंत मारने रा हूक्म दिता।
\v 23 मतै बेंत लगावाईकरी तिन्या जो जेला मन्ज पाई दिता अतै दरोगा जो बलु कि इन्यारी चौकसी रखे।
\v 24 दरोगै ऐसा हूक्म हुणी करी तिन्या जो जेला री कोठरी मन्ज रखु अतै तंयारे पैरा जो काठ मन्ज ठोकी दिता।
\v 25 अधी राती पौलुस अतै सीलास प्रार्थना करदे अतै प्रमात्मे रे भजन गाऊ करदे थिये, अतै कैदी तंयारी हुणु करदे थिये।
\v 26 ऐतने मन्ज अक्क बड़ा बड़आ भूकम्प आ, ऐड़ी तक की जेला री नियूआ तक हिली गई, अतै तैहणे ही सब दार खुली गै; अतै सबी रे बन्धन भी खुली गै।
\v 27 दरोगा जागु अतै जेला रे दार खुले हेरी करी समझू कि सब कैदी नह्ही गच्छुरै हिन, ता तिनी अपणी तलवार कड़ी करी अपणे आपा जो मारी दिणा चाऊ।
\v 28 पर पौलुसे जोरा सिते हक्क पाई करी बलु, “अपणे आपा जो कोई नुकसान मत कर, क्ओकि अहै सब ऐठिये ही हिन।”
\v 29 ता सो अक्क दिय्आ मँगाईकरी अंदरा जो गो, अतै कम्मदा कम्मदा पौलुस अतै सीलास रे पैरा पुर पैऊ;
\v 30 अतै तिन्या जो बाहर अणी करी बलु, “हे सज्जनो, उद्धार पाणे तांये अंऊ कै करू?”
\v 31 तिन्ये बलु, प्रभु यीशु पुर वसवास कर, ता तूद अतै तेरे घराने उद्धार पाणा।”
\v 32 अतै तिन्ये तैसिओ अतै तसेरे पुरे घराने जो प्रभु रा वचन हुणाऊ।
\v 33 राती तैहा ही घड़ी तिनी तिन्या जो निकरी तंयारे पैर धुआये, अतै तिनी अपणे सब मणु समेत झट बपतिस्मा लैऊ।
\v 34 ता तिनी अपणे घरा जो निकरी तिन्या अगो खाणे जो रखु, अतै पुरे घराने समेत प्रमात्मे पुर वसवास करी के खुशी मनाई।
\v 35 जैहणे भ्याग भुई ता हाक्मे सपाई रे हथ्थै बली भैजु कि तिन्या मणु जो छड़ी देय्आ।
\v 36 दरोगे यह गल्ला पौलुस सोगी बली, “हाक्मे तुसिओ छड़ी दिणे रा हूक्म भेजी दित्आ। ठेरेतांये अबै सुखशान्ते चली गच्छा।”
\v 37 पर पौलुसे तिन्या सोगी बलु, “तिन्ये रोमी मणुऐ दोषी ठहराए विना ही असिओ मणु रे सामणे जेला मन्ज पाऊ थु। अबै अहै चुपचाप निकळी गान? ऐसा ना भूणा; पर सो अप्पु ईच्चीकरी असिओ बाहर कड़न।”
\v 38 सपाईये यह गल्ला हाक्मा सिते बली, अतै सो यह हुणी करी कि सो रोमी हिन, ड़री गै,
\v 39 अतै ईच्चीकरी तिन्या जो मनाऊ, अतै बाहर निकरी विनती करी कि नगरा थंऊ चली गान।
\v 40 सो जेला थंऊ नकैईकरी लुदिया वलै आये, अतै भाई सोगी मुळी करी तिन्या जो शान्ति दिती, अतै चली गै।
\c 17
\v 1 फिरी सो अम्फिपुलिस अतै अपुल्लोनिया भूच्चीकरी थिस्सलुनीके मन्ज आए, जैड़ी यहूदी रा अक्क आराधनालय थु।
\v 2 पौलुस अपणे रिती रे अनुसार तिन्या बलै गो, अतै त्राई सब्त रे धैड़ै पवित्र शास्त्रा थंऊ तिन्या सोगी वाद-विवाद करू;
\v 3 अतै तंयारा अर्थ खोली-खोलीकरी तिन्या जो समझांदा थू मसीह जो दुख उठाणा; अतै मरूरे थंऊ जी भूणा, जरूरी थु; अतै “यह ही यीशु जसेरी अंऊ कथा हुणाऊ करदा, मसीहा हा।”
\v 4 तिन्या मन्ज कैतणे, भक्त यूनानी मन्ज मतै, अतै मती सारी कुलीन जनानिये मनी लैऊ, अतै पौलुस अतै सीलास सोगी मूळी गै।
\v 5 पर यहूदिये डाह सिते भरी के बाजारू मणु थंऊ  कुछ बुरे मणु जो सोगी लैऊ, अतै भीड़ इक्‍कठी करी के नगरा मन्ज हुल्लड़ मनाणा लगै, अतै यासोन रे घर पुर हमला करी के तिन्या जो मणु सामणे अणना चाऊ।
\v 6 सो तिन्या जो तैड़ी ना मूळै ता सो बकदै बकदै यासोन अतै कुछ भाई जो नगरा रे हाक्मा रे सामणे खिंजी लैई आए, “यह मणु जिन्ये जगत जो उलटा-पुलटा करी दितुरा, सो ऐडिआ जो भी चली आए हिन।
\v 7 यासोने तिन्या जो अपणे घरे ठहराऊरा हा। यह सबी रे सब बलदे हिन कि यीशु ही राजा हा, अतै कैसर रे हूक्मा रा विरोध करदे हिन।”
\v 8 तिन्ये नगरा रे हाक्मा जो  यह हुणाईकरी डराई दिता।
\v 9 ठेरेतांये तिन्ये यासोन अतै बाकी मणु जो जमानत लैईकरी छड़ी दिता।
\v 10 भाईये झट तिन्या जो राती ही पौलुस अतै सीलास जो बिरीया जो भैजी दिता; अतै सो तैड़ी पुजीकरी यहूदी रे आराधनालय मन्ज गै।
\v 11 यह मणु ता थिस्सलुनीके रे यहूदी थंऊ भले थिये, अतै तिन्ये बड़ी लालसा सिते वचना जो ग्रहण करू, अतै रोज पवित्र शास्त्रा मन्ज इन्या गल्ला जो तोपदे कि इन्या ही लिखुरी हिन कि ना।
\v 12 ठेरेतांये तिन्या मन्ज मतै अतै यूनानी कुलीन जनानी थंऊ अतै मतै मणु थंऊ वसवास करू।
\v 13 पर जैहणे थिस्सलुनीके रे यहूदी जाणी गै कि पौलुस बिरीया मन्ज भी प्रमात्मे रा वचन हुणादआ, ता सो तैड़ी ईच्चीकरी मणु जो उकसाणा अतै हलचल मचाणे लगै।
\v 14 ता भाईये झट पौलुस जो विदा करू कि समुद्रा रे कनारे चली गा; पर सीलास अतै तीमुथियुस तैठिये ही रैह।
\v 15 पौलुस जो पुजाणेवाळे तैसिओ एथेंस तक लैई गै; अतै सीलास अतै तिमुथियुस तांये हूक्म पाई करी विदा भुए कि सो तैस वलै झट थंऊ झट पुजन।
\v 16 जैहणे पौलुस एथेंस मन्ज तंयारी भाळ करू करदा थु, ता नगर जो मूर्ति सिते भरूरा हेरी करी तसेरा जी जळी गो।
\v 17 ता सो आराधनालय मन्ज यहूदी अतै भक्ता सिते, अतै चौका मन्ज जैड़ै भी मणु तैस सोगी मुळदे थिये तिन्या सोगी रोज वाद-विवाद करदा थु।
\v 18 ता इपिकूरी अतै स्तोईकी दार्शनिका मन्ज कुछ तर्क करणा लगै, अतै कुछ बलणा लगै, “यह बकवादी कै कणैणा चाहन्दा?” पर दूँये बलु, “यह होरी देवता रे प्रचार लगू करदा”- क्ओकि सो यीशु रे अतै दोवारा जी भूणे रा सुसमाचार हुणादा थु।
\v 19 ता सो तैसिओ अपणे सोगी अरियुपगुस जो लैई गै अतै पुछु, “कै अहै जाणी सकदे हिन कि यह नोआ मत जैड़ा तू हुणाऊ करदा कैय्आ?
\v 20 क्ओकि तू नोखी गल्ला असिओ हुणाऊ करदा, ठेरेतांये अहै जाणना चहान्दे कि ठेरा मतलब कै हा।”
\v 21 (ठेरेतांये कि एथेंसवासी अतै परदेसी जैड़ै तैड़ी रैहन्दे थिये, नोई नोई गल्ला करना अतै हुणने रे अलावा हो कोई कम ना करदे थिये।)
\v 22 ता पौलुसे अरियुपगुस रे मन्जै खड़ी करी बलु, “हे एथेंस रे मणुओ, अंऊ हेरदा कि तुहै हर गल्ला मन्ज देवता जो बड़ै मनणेवाळे हिन।
\v 23 क्ओकि अंऊ घुमदें घुमदें तुन्दै पुजणे री चिजा जो हेरू करदा थु, ता अक्क ऐसी वेदी हेरी, जैत पुर लिखुरा थु, ‘अनजाने ईश्वरा तांये।’ ठेरेतांये जैसिओ तुहै विना जाणे पुजदे हिन, अंऊ तुसिओ तसेरा समाचार हुणांदा।
\v 24 जैस प्रमात्मे धरती अतै सब चिजा जो बणाऊरा, सो स्वर्ग अतै धरती रा स्वामी भूच्ची करी, हथ्था रे बणाऊरे मंदरा मन्ज ना रैहन्दा;
\v 25 ना कसी चिजा री जरूरता रे अनुसार मणु रे हथ्था री सेवा लैन्दा, क्ओकि सो अप्पु ही सबी जो जिन्दगी अतै सांस अतै सब कुछ दिन्दआ।
\v 26 तिनी अक्क ही मकसद सोगी सोगी मणु री सब जाति पुरी धरती पुर रैहणै तांये बणाई; अतै ठीक टैंमा अतै तंयारी सीमाओं जो बनुरा हा,
\v 27 कि सो प्रमात्मे जो तोपन, अतै टटोलीकरी पान भी, तांभी सो असु कसी थंऊ भी दूर निय्आ।
\v 28 क्ओकि अहै तैस मन्ज ही जिन्दै रैहन्दे हिन, चलदे-फिरदे अतै स्थिर रैहन्दे हिन; जिन्या तुन्दै कैई कविये भी बलुरा, ‘अहै ता तसेरे ही वंशज हिन।”
\v 29 ता प्रमात्मे रे वंशा रे भूच्ची करी असिओ यह समझणा ठीक निय्आ कि ईश्वरत्व सोने, रूपे या नड्डा सांईये हा, जैड़ै मणु री कारीगरी अतै कल्पना सिते वणाऊरे हिन।
\v 30 ठेरेतांये प्रमात्मे अज्ञानता रे टैंमा पुर ध्यान ना दितूरा, पर अबै हर जगह सब मणु जो मन फिराणे रा हूक्म दिन्दा हा।
\v 31 क्ओकि तिनी अक्क धैड़ा ठहराऊरा हा, जैत मन्ज तैस मणु रे द्धारा धर्म रे जगत रा न्याय करणा, जैसिओ तिनी बणाऊरा, अतै तैसिओ मरूरे थंऊ जियाई करी यह गल्ल सबी पुर प्रमाणित करी दिती हा।”
\v 32 मरूरे थंऊ दोवारा जिणे री गल्ला हुणी करी कुछ मजाक करणा लगै, अतै कुछ बलणा लगै, “यह गल्ल अहै तिजो थंऊ फिरी कदि हुणलै।”
\v 33 ता पौलुस तंयारे मन्जै थंऊ नकैई गो।
\v 34 पर कुछ मणु तैस सोगी मिली गै, अतै वसवास करू; जिन्या मन्ज दियुनुसियुस जैड़ा अरियुपगुस रा सदस्य थु, अतै दमरिस नां री अक्क जनानी थी, अतै तिन्या सोगी होर भी मणु थिये।
\c 18
\v 1 ऐत थंऊ बाद पौलुस एथेंस जो छड़ी करी कुरिन्थुस मन्ज आ।
\v 2 तैड़ी तैसिओ अक्विला नां रा अक्क यहूदी मूळु, जसेरा जन्म पुन्तुस मन्ज भच्छुरा थु। सो अपणी लाड़ी प्रिस्किल्ला सोगी इटली थंऊ हाल ही मन्ज छुरा थु, क्ओकि क्लौदियुसे सब यहूदी जो रोम थंऊ निकळी गाणे रा हूक्म दितुरा थु। ठेरेतांये सो तिन्या वलै गो।
\v 3 तसेरा अतै तंयारा अक्क ही कम थु, ठेरेतांये सो तिन्या सोगी रैऊ अतै सो कम करणा लगै; अतै तंयारा कम तम्बू बनाणे रा थु।
\v 4 सो हरेक सब्त रे धैड़ै आराधनालय मन्ज वाद-विवाद करीके यहूदी अतै यूनानी जो भी समझांदा थु।
\v 5 जैहणे सीलास अतै तिमुथियुस मकिदुनिया थंऊ आए, ता पौलुस वचन हुणाणे री धूना मन्ज यहूदी जो गवाही दिणा लगा कि यीशु ही मसीह हा।
\v 6 पर जैहणे सो विरोध अतै बुराई करना लगै, ता तिनी अपणे कपड़े झाड़ी करी तिन्या सिते बलु, “तुन्दा खून तुन्दै ही मुण्ड़ा पुर रेय्आ! अंऊ निर्दोष हा। अबै थंऊ मूँ अन्यजाति मन्ज गाणा।”
\v 7 तैड़ी थंऊ चलीकरी सो तितुस यूस्तुस नां रे अक्की प्रमात्मे रे भक्त रे घरा जो आ; जसेरा घरा आराधनालय सोगी ही थु।
\v 8 ता आराधनालय रे सरदारे क्रिसपुसे अपणे पुरे घराने समेत प्रभु पुर वसवास करू; अतै मतै सारे कुरिन्थवासी हुणी करी वसवास मन्ज आये अतै बपतिस्मा लैऊ।
\v 9 प्रभुऐ अक्की राती दर्शन रे द्धारा पौलुस सोगी बलु, “मत ड़र, बल्कि कणेन्दा गा अतै चुप मत रैह;
\v 10 क्ओकि अंऊ तेरे सोगी हा, अतै कोई भी तिजो मारणा चाहला ता तेरा नुकसान ना करी सकणा; क्ओकि ऐस नगरा मन्ज मेरे मतै सारे मणु हिन।”
\v 11 ठेरेतांये सो तैड़ी प्रमात्मे रा वचन सिंखादा डेढ़ साल तक रैऊ।
\v 12 जैहणे गल्लियो अखाया देश रा हाक्म थु, ता यहूदि मणु एक भूच्चीकरी पौलुस जो पकड़णा आए, अतै तैसिओ न्याय आसन रे सामणे अणी करी बलणा लगै,
\v 13 “यह मणु जो समझांदा कि प्रमात्मे री उपासना ऐहा रीती सिते करा, जैड़ी व्वयस्था रे उलट हा।”
\v 14 जैहणे पौलुस बलणा लगा, ता गल्लियो यहूदी सोगी बलण लगा, “हे यहूदियो, अगर यह कोई अन्याय या दुष्टता री गल्ल भून्दी ता ठीक भून्दा कि अंऊ तुन्दी हुणदा।
\v 15 पर अगर यह वाद-विवाद शब्दा, अतै नां अतै तुन्दै ऐड़ी र व्यवस्था रे बारे मन्ज हा, ता तुहै जाणा; क्ओकि अंऊ इन्या गल्ला रा न्यायी ना बणना चाहन्दा।”
\v 16 अतै तिनी तिन्या जो न्याय आसन रे सामणे थंऊ कड्डी दिता।
\v 17 ता सब आराधनालय रे सरदार सोस्थनेस जो पकड़ी करी न्याय आसन रे सामणे मारू। पर गल्लियो इन्या गल्ला री कुछ भी फिकर ना करी।
\v 18 पौलुस बड़ै धैड़ै तक तैडी रैऊ। फिरी भाई थंऊ विदा लैई करी किंख्रिया मन्ज ठेरेतांये मुण्ड़ मुण्डवाऊ, क्ओकि तिनी मन्नत मगुरी थी, अतै जहाजा मन्ज सिरिया जो चली पैऊ अतै तैस सोगी प्रिस्किल्ला अतै अक्विला भी थिये।
\v 19 तिनी इफिसुस पजीकरी तिन्या जो तैड़ी छडु, अतै अप्पु आराधनालय मन्ज गिच्चीकरी यहूदी सोगी विवाद करणा लगा।
\v 20 जैहणे तिन्ये तैस सोगी विनती करी, “असु बलै कुछ धैड़ै होर रैह।” ता तिनी स्वीकार ना करू;
\v 21 पर यह वली करी कि तिन्या थंऊ विदा लैई कि, “अगर प्रमात्मे चांऊ ता दोवारा अंऊ तुसु वलै आ।” ता सो इफिसुस थंऊ जहाजा मन्ज चली पैऊ;
\v 22 अतै कैसरिया मन्ज ओसी करी (यरूशलेम जो) गो अतै कलीसिया जो नमस्कार करीके अन्ताकिया मन्ज आ।
\v 23 फिरी कुछ धैड़ै रैईकरी सो तैड़ी थंऊ नकैऊ, अतै अक्की तरफा थंऊ गलातिया अतै फ्रूगिया प्रदेशा मन्ज सब चेले जो स्थिर करदा फिरू।
\v 24 अपुल्लोस नां रा अक्क यहूदी, जसेरा जन्म सिकन्दरिया मन्ज भच्छुरा थु, जैड़ा विद्धान मणु थु अतै पवित्र आत्मा जो खरे तरीके जाणदा थु, इफिसुस मन्ज आ।
\v 25 तिनी प्रभु रे रस्ते री शिक्षा पाऊरी थी, अतै मन लगाईकरी यीशु रे बारे मन्ज ठीक ठीक हुणादा अतै सखांदा थु, पर सिर्फ यूहन्ना रे बपतिस्मा री गल्ल ही जाणदा थु।
\v 26 सो आराधनालय मन्ज निड़र भुच्चीकरी बलणा लगा, पर प्रिस्किल्ला अतै अक्विला तसेरी गल्ला हुणीकरी तैसिओ अप्पु वलै लैई आए अतै प्रमात्मे रा रस्ता तैसिओ होर भी ठीक ठीक दस्सु।
\v 27 जैहणे तिनी पक्का करू कि नदी पारा जो अखाया जो गच्छा ता भाईए तैसिओ हिम्मत दिकरी चेले जो लिखु कि सो तैस सोगी खरे तरीके मुळन; अतै तिनी तैड़ी पुजी करी तिन्या मणु री मदद करी जिन्ये अनुग्रह री वजह थंऊ ही वसवास करूरा थु।
\c 19
\v 1 जैहणे अपुल्लोस कुरिन्थुस मन्ज थु, ता पौलुस ऊपरा रे सबी प्रदेशा थंऊ भूच्चीकरी इफिसुस मन्ज आ। तैड़ी कुछ चेले जो हेरी करी
\v 2 तिनी बलु, “कै तुहै वसवास करदै टैंमे ही पवित्र आत्मा पाऊरा?” तिन्ये तैस सोगी बलु, “अहै ता पवित्र आत्मा री चर्चा भी ना हुणी।”
\v 3 तिनी तिन्या सिते बलु, “ता फिरी तुहै कसेरा बपतिस्मा लैऊरा?” तिन्ये बलु, “यूहन्ना रा बपतिस्मा।”
\v 4 पौलुसे बलु, “यहून्ने यह बली करी मन फिराव रा बपतिस्मा दितुरा कि जैड़ा मेरे बाद ईणेवाळा हा, तैस पुर मतलब यीशु पुर वसवास करें।”
\v 5 यह हुणी करी तिन्ये प्रभु यीशु रे नां रा बपतिस्मा लैऊ।
\v 6 जैहणे पौलुसे तिन्या पुर हथ्थ रखे ता पवित्र आत्मा तिन्या पुर ऊतरू, अतै सो अलग अलग भाषा बलणा अतै भविष्यवाणी करना लगै।
\v 7 यह सब लगभग बारह मर्द थिये।
\v 8 सो आराधनालय मन्ज गिच्चीकरी त्राई महीने तक निड़र भूच्चीकरी बलदा रेऊ, अतै प्रमात्मे रे राज्य रे बारे विवाद करदा अतै समझांदा रैऊ।
\v 9 पर जैहणे कुछ मणुऐ कठोर भूच्ची करी तसेरी ना मनी बल्कि मणु सामणे ऐस रस्ते जो बुरा बलणा लगै, ता तिनी तिन्या जो छड़ी दिता अतै चेले जो अलग करी लैऊ, अतै रोज तुरत्रुस री पाठशाला मन्ज वाद-विवाद करदा थु।
\v 10 दूँ साला तक यह ही भून्दा रैऊ, ऐड़ी तक कि आसिया रे रैहणेवाळे कै यहूदी कै यूनानी सबिये प्रभु रा वचन हुणी लैऊ।
\v 11 प्रमात्मा पौलुस रे हथ्थै सामर्थ्य रे अनोखे कम दसदा थु।
\v 12 ऐड़ी तक कि रूमाल अतै अंगोछे जो तसेरे शरीरा सिते छुई करी बमारा पुर पान्दे थिये, अतै तंयारी बमारी ठीक भूच्ची गान्दी थी; अतै बुरी आत्माएँ तिन्या थंऊ नकैई गान्दी थी।
\v 13 पर कुछ यहूदी जैड़ै झाड़-फूँक करदे फिरदे थिये, यह बलणा लगै कि जिन्या मन्ज बुरी आत्मा भून तिन्या जो प्रभु यीशु रे नां लैईकरी यह फूँकन, “जैस यीशु रा प्रचार पौलुस करदा हा, अंऊ तुसिओ तसेरी ही कसम दिन्दा।”
\v 14 अतै स्क्किवा नां रे अक्क यहूदी प्रधान याजक रे सत पुत्र थिये, जैड़ा ऐसा ही करदे थिये।
\v 15 पर बुरी आत्मे तिन्या जो जवाव दिता, “यीशु जो अंऊ जाणदी हा, अतै पौलुस जो भी पच्छैणदी हा, पर तू कुण हा?”
\v 16 अतै तैस मणु मन्ज जैस मन्ज बुरी आत्मा थी तिन्या पुर लपकिकरी तिन्या जो अपणे वशा मन्ज करी लैऊ, अतै ऐसी बुरी हालत करी कि सो नंगे अतै घायल भूच्चीकरी तैस घरा थंऊ निकळी गै।
\v 17 ऐहा गल्ला इफिसुस रे रैहणेवाळे सब यहूदी अतै यूननी भी जाणी गै, अतै तिन्या सबी जो ड़र छाई गो; अतै प्रभु यीशु रे नां री बड़ाई भूई।
\v 18 जिन्ये वसवास करू थु, तिन्या मन्ज मतै ईच्चीकरी अपणे अपणे कमा जो मनी लैऊ अतै प्रकट करू।
\v 19 जादू करणेवाळे मन्ज मतै सारे अपणी अपणी पोथी इकठ्ठी करी के सबी रे सामणे फूकी दिती, अतै जैहणे तंयारा दाम जोडु ता पजाँह हजार चाँदी रे सिक्के रे बराबर निकळू।
\v 20 ऐस तरीके प्रभु रा वचन बलपूर्वक फैलदा अतै प्रबल भून्दा गो।
\v 21 जैहणे यह गल्ला भूच्ची चुकी ता पौलुसे आत्मा मन्ज ठाणी लैऊ कि मकिदुनिया अतै अखाया मितै भूच्चीकरी यरूशलेम जो गच्छु, अतै बलु, “तैड़ी गाणे थंऊ बाद मिन्जो रोम जो हेरना भी जरूरी हा।”
\v 22 ठेरेतांये अपणी सेवाकाला मन्ज तीमुथियुस अतै इरास्तुस जो मकिदुनिया भैजीकरी अप्पु कुछ धैड़ै आसिया मन्ज रैई गो।
\v 23 तैस टैंमे तैस पंथ रे बारे मन्ज बड़ा हुल्लड़ भुआ।
\v 24 क्ओकि देमेत्रियुस नां रा अक्क सुनार अरतिमिस रे चाँदी रे मंदर बणाईकरी कारीगीरा जो बड़ा कम दुआंदा थु।
\v 25 तिनी तिन्या जो  अतै ऐसी चिजा रे कारीगीरा जो इक्कठा करी के बलु, “हे मणुओ, तुहै जाणदे हिन कि ऐस कमा जो करने थंऊ असिओ कैतणा धन मुळदा।
\v 26 तुहै हेरदे अतै हुणदे हिन सिर्फ इफिसुस ही ना, बल्कि पुरे आसिया मन्ज यह बली-बली करी इनी पौलुसे मतै मणु जो समझाऊ अतै भरमाऊ भी हा, कि जैड़ी हथ्था री कारीगरी हा, सो ईश्वर ना हिन।
\v 27 ऐत थंऊ अबै सिर्फ ऐहा गल्ला रा ही ड़र निय्आ कि इन्दै ऐस धन्धे री प्रतिष्ठा गान्दी रैहणिआ, बल्कि यह कि महान देवी अरतिमिस रा मंदर तुच्छ समझया गाणा, अतै जैहा जो पुरा आसिया अतै जगत पुजदा तसेरा महत्व भी गान्दा रैहणा।”
\v 28 सो यह हुणी करी क्रोध सिते भरी गै अतै बकी बकी करी बलणा लगै, “ईफिसियो री अरतिमिस, महान हा।”
\v 29 अतै पुरे नगर मन्ज कोलाहल मची गो, अतै मणुऐ मकिदुनियावासी गयुस अतै अरिस्तुर्खुस जो जेड़ै पौलुस रे संगी यात्री थिये, पकड़ी लैऊ, अतै अक्क सोगी रंगशाला जो दौड़ी गै।
\v 30 जैहणे पौलुसे मणु बलै अंदर गाणा चाऊ ता चेले तैसिओ गाणा ना दिता।
\v 31 असिया रे हाक्मा थंऊ भी कईये यह बली भैजु कि रंगशाला मन्ज गाणे रा जोखिम मत करदा।
\v 32 तैड़ी कोई कुछ बकदा ता कोई कुछ, क्ओकि सभी मन्ज बड़ी गडबड़ी भूचु करदी थी, अतै मतै मणु यह जाणदे भी ना थिये कि अहै कत तांये इक्कठै भुऐ हिन।
\v 33 ता तिन्ये सिकन्दर जो, जैसिओ यहूदिये खडेरू थु, भीड़ा मन्ज अगो करू। सिकन्दर हथ्था री सिनका सिते मणु जो जवाव दिणा चाहन्दा थु।
\v 34 पर जैहणे तिन्ये यह जाणी लैऊ कि यह यहूदि हा, ता सब अक्क शब्द कोई दोई घंटे तक बकदे रैह, “इफिसियो री अरतिमिस महान हा।”
\v 35 ता नगरा रे मन्त्रीये मणु जो शान्त करी के बलु, “हे इफिसुस रे मणुओ, कुण जानदा कि इफिसियो रा नगर महान देवी अरतिमिस रे मंदर, अतै ज्यूस री कनारी पैऊरी मूर्ति रा टहलुआ हा।
\v 36 ता अगर इन्या गल्ला रा खण्डन ही ना भूच्ची सकदा, ता ठीक यह हा कि तुहै शान्त रेय्आ अतै बिना-सोचे-विचारे कुछ ना करा।
\v 37 क्ओकि तुहै यह मणु अन्दै हिन जैड़ै ना मंदरा जो लुटणेवाळे हिन अतै ना ही इन्दी देवी रे निन्दा करणेवाळे हिन।
\v 38 अगर देमेत्रियुस अतै तसेरे सोगी कारीगीरा जो कसी सोगी विवाद भोआ ता कचहरी खुली हिन अतै हाक्म भी हिन; सो अक्की दूँये पुर इलजाम ना लान
\v 39 पर अगर तुहै कसी गल्ला रे बारे मन्ज पुछणा चाहन्दे हिन, ता नियत सभा मन्ज फैसला करया गाणा।
\v 40 क्ओकि अज्जा रे बलवे री वजह थंऊ असु पुर दोष लगाये गाणे रा ड़र हा, ठेरेतांये कि ठेरी कोई वजह निय्आ, अतै अहै ऐसा भीड़ा रे इक्कठा भूणे रा कोई जवाव ना दि सकणा।”
\v 41 यह बलीकरी तिन्ये सभा जो विदा करू।
\c 20
\v 1 जैहणे हुल्लड़ रूकी गो ता पौलुसे चेले जो हैदीकरी समझाऊ, अतै तिन्या थंऊ विदा लैईकरी मकिदुनिया री कनारी चली पैऊ।
\v 2 तैस पुरे प्रदेशा मिते भूच्चीकरी अतै चेले जो बड़ा उत्साहित करी के सो यूनान मन्ज आ।
\v 3 जैहणे त्राई महीने रैईकरी सो तैड़ी जहाजा पुर बैहीकरी सो सीरिया जो गाणे वाळा थु, ता यहूदी तसिओ मारा री तोपा पैई गै, ता तिनी यह पक्का करू कि मकिदुनिया भूच्चीकरी सो फिरी गच्छा।
\v 4 बिरीया रे पुर्रूस रा पुत्र सोपत्रुस, थिस्सलुनीकियो मन्ज अरिस्तर्खुस अतै सिकुन्दुस, दिरबे रा गयुस, अतै तीमुथियुस, आसिया रा तुखिकुस अतै त्रुफिमुस आसिया तक तैस सोगी चली पै।
\v 5 सो अगो गिच्चीकरी त्रोआस तक इन्दी भाळ करदे रैह।
\v 6 अतै हऐ अखमीरी रोटी रे धैड़ै रे बाद फिलिप्पी थंऊ जहाजा पुर चढ़ीकरी पँजा धैड़े मन्ज त्रोआस मन्ज तिन्या बलै पुजै, अतै सत धैड़ै तक तैठिये ही रैह।
\v 7 हप्ते रे पैहले धैडै जैहणे अहै रोटी त्रोड़णे तांये इक्कठै भूए, ता पौलुसा दूँये धैड़ै चली गाणा थु ता,  तिनी तिन्या सोगी गल्ला करी; अतै अधी राती तक गल्ला करदा रैऊ।
\v 8 जैसा अटारी पुर अहै इक्कठै थिये, तिन्या मन्ज मतै दीये जळू करदे थिये।
\v 9 अतै यूतुखुस नां रा अक्क जवान खिड़की पुर बैहीकरी गैहरी निन्द्रा मन्ज झूकु करदा थु। जैहणे पौलुस देरा तक गल्ला करू करदा थु ता सो मणु निन्द्रां मन्ज त्रि अटारी थंऊ पैई गो, अतै मरूरा चुकु।
\v 10 पर पौलुस ओसीकरी तैस सोगी लिपटी गो, अतै गलै लगाईकरी बलु, “ड़रा मत; क्ओकि सेरे प्राण ऐस मन्ज ही हिन।”
\v 11 अतै ऊपर गिच्चीकरी रोटी त्रोड़ी अतै खाणे थंऊ बाद भी ऐतनी देरा तक गल्ला करदा रैऊ कि भ्याग लगी पैई भूणा। फिरी सो चली गो।
\v 12 अतै सो तैस जवाना जो जिन्दे लैई आए अतै बड़ी शान्ति पाई।
\v 13 अहै पैहले ही अस्सुस जो जहाजा पुर चढ़ी करी यह सोची करी अग्गो चली गै कि तैड़ी अहै पौलुस जो चढ़ाई लैलै, क्ओकि सो पैहले ही पैदल गाणेवाळा थु।
\v 14 जैहणे सो अस्सुस मन्ज असिओ मूळु ता अहै तैसिओ जहाजा मन्ज चढ़ाईकरी मितुलेने मन्ज आए।
\v 15 तैड़ी थंऊ अहै जहाजा मन्ज दूँये धैड़ै खियुस रे सामणे पुजु, अतै अगलै धैड़ै सामुस मन्ज गिच्ची रैह; फिरी दूँये धैड़ै मिलेतुस मन्ज आए।
\v 16 क्ओकि पौलुसे इफिसुस मिते भूच्चीकरी गाणे री सोचुरी थी कि करखि ऐसा ना भोआ कि असिया मन्ज देर लगा; क्ओकि सो जल्दी मन्ज थु कि अगर भूच्ची सका ता सो पिन्तेकुसत रे धैड़ै यरूशलेम मन्ज रेय्आ।
\v 17 तिनी मिलेतुस सिते इफिसुस मन्ज संदेसा भैजु, अतै कलिसया रे स्याणे जो हदवाई भैजु।
\v 18 जैहणे सो तैस बलै आए ता, ता तिनी बलु; “तुहै जाणदे हिन पैहले ही धैड़ै थंऊ जैहणा थंऊ आसिया पुजुरा, अंऊ हर टैंमे तुसु सोगी कस तरीके रैऊरा
\v 19 मतलब बड़ी दिनता सिते अतै आँसू बहाई-बहाईकरी, अतै तिन्या परीक्षा मन्ज जैड़ी यहूदी री वजह थंऊ मिन्जो पुर ईच्ची पैई, अंऊ प्रभु री सेवा करदा रैऊ;
\v 20 अतै जैड़ी जैड़ी गल्ला तुहै तुन्दै भलै री थी, तिन्या जो दसणे अतै मणु रे सामणे अतै घरे घरे दसणे मन्ज कदी भी ना झिझकु,
\v 21 बल्कि यहुदी अतै यूनानी रे सामणे गवाही दिन्दा रैऊ कि प्रमात्मे री तरफ मन फिराणा अतै इन्दै प्रभु यीशु पुर वसवास करना चहिन्दा।
\v 22 अबै हेरा अंऊ आत्मा सोगी बनुरा यरूशलेम जो चलुआ, अतै ना जाणदा कि तैड़ी मिन्जो पुर कै-कै बीतणा;
\v 23 सिर्फ यह  कि पवित्र आत्मा हर नगर मन्ज गवाही दि-दिकरी मिन्जो सोगी बलदा कि बन्धन अतै क्लेश तिजो तांये तैयार हिन।
\v 24 पर अंऊ अपणे प्राणा जो कुछ ना समझदा कि तिन्या जो प्यारा जाणु, बल्कि यह कि अंऊ अपणी दौड़ जो अतै सेवा जो पुरा करू, जैड़ा मैई प्रमात्मे रे अनुग्रह रे सुसमाचार पुर गवाही दिणे तांये प्रभु यीशु थंऊ पाई हा।
\v 25 अबै हेरा, अंऊ जाणदा हा कि तुहै सब जिन्या मन्ज अंऊ प्रमात्मे रे राज्य रा प्रचार करदा फिरू, मेरा मूँह फिरी ना हेरना।
\v 26 ठेरेतांये अंऊ अज्जा  रे धैड़ै तुसु सोगी गवाही दि करी बलदा कि, अंऊ सबी रे खूना थंऊ निर्दोष हा।
\v 27 क्ओकि अंऊ प्रमात्मे रे पुरे अभिप्राय जो तुसिओ पुरी रिती सिते दसणे थंऊ ना झिझकु।
\v 28 ठेरेतांये अपणी अतै अपणे पुरे झूण्ड री चौकसी करा जैत मन्ज पवित्र आत्मे तुसिओ अध्यक्ष ठहराउरा हा, कि तुहै प्रमात्मे री कलीसिया री रखवाळी करा, जैतिओ तिनी अपणे खूना सिते खरीदुरा हा।
\v 29 अंऊ जाणदा कि मेरे गाणे थंऊ बाद फाड़णेवाळे भेड़िए तुसु मन्ज ईणे जिन्या झूण्ड़ जो ना छड़णा।
\v 30 तुसु मन्जै ही ऐसै ऐसै मणु उठी खड़ीणे, जिन्या चेले जो अपणे पिचो  खिंजी लैणैवाळे टेड़ी-मेढ़ी गल्ला करनी हिन।
\v 31 ठेरेतांये जागदे रेय्आ, अतै याद रखा कि मैंई त्राई साला तक रोई-रोईकरी हरेक जो चेतावनी दिणा ना छडु।
\v 32 अतै अबै अंऊ तुसिओ प्रमात्मे जो अतै तसेरे अनुग्रह रे वचन जो सौंपी दिन्दा, जैड़ा तुन्दी उन्नति करी सकदा हा अतै सब पवित्र करूरे मणु मन्ज साझी करीके मीरास दि सकदा हा।
\v 33 मैंई कसी रे चाँदी, सोने या कपडे रा लालच ना करू।
\v 34 तुहै अप्पु जाणदे हिन इन्या हथ्थै ही मेरी अतै मेरे साथी री जरूरता जो पुरा करूरा।
\v 35 मैंई तुसिओ सब कुछ करी के दसुआ कि कस तरीके मेहनत करदे कमजोरा जो सम्भालणा अतै प्रभु यीशु रे वचन याद रखणा जरूरी हा, जैड़ा तिनी अप्पु ही बलुरा हा : ‘लैणे थंऊ दिणा भला हा’।”
\v 36 यह बलीकरी तिनी घुटने टेकै अतै सबी सोगी प्रार्थना करी।
\v 37 ता सो सब बड़ै रोए अतै पौलुस रे गळै लिपटी करी तैसिओ पोकू दिणा लगै।
\v 38 यह खासकर ऐहा गल्ला थंऊ दुखी थिये जैड़ी तिनी बली थी कि तुसु मेरा मूँह दोवारा ना हेरना। ता तिन्ये तैसिओ जहाजा तक पुजाऊ।
\c 21
\v 1 जैहणे अहै तैस थंऊ अलग भूच्चीकरी जहाजा पुर चली पै ता सीधे रस्ते मन्ज कोस मन्ज आए, अतै दूँ धैड़ै रूदुस मन्ज अतै तैड़ी थंऊ बाद पतरा मन्ज।
\v 2 तैड़ी अक्क जहाज फीनीके जो गान्दा मुळु, अतै अहै तैस जहाजा पुर चढ़ी गै
\v 3 जैहणे साइप्रस हुजु, ता अहै जहाजा जो खब्बै कनारी मोडु, अतै सीरिया  जो चलीकरी सूर मन्ज उतरे; क्ओकि तैड़ी जहाजा रा माल उतारना थु।
\v 4 चेले सोगी मूळी करी अहै तैड़ी सत धैड़ै रैह। तिन्यै आत्मा रे सिखाए पौलुसे बलुरा थु कि यरूशलेम मन्ज पैर मत रखदै।
\v 5 जैहणे सो धैड़ै पुरे भूच्ची गै ता अहै चली पै; अतै सबीये जनानी अतै बच्चै समेत असिओ नगरा रे बाहरा तक पुजाऊ; अतै  अहै कनारे पुर घुटने टेकीकरी प्रार्थना करी,
\v 6 ता अक्क दूँये थंऊ विदा लैईकरी, अहै ता जहाजा पुर चढ़ै अतै सो अपणे अपणे घरा जो फिरी गै।
\v 7 ता अहै सूर थंऊ जलयात्रा पुरी करीके पतुलिमयिस पुजै, अतै भाई जो नमस्कार करीके तिन्या सोगी अक्क धैड़ा रैह।
\v 8 दूँये धैड़ै चलीकरी अहै कैसरिया मन्ज आए, अतै फिलिप्पुस सुसमाचार प्रचारका रे घरे मन्ज रैह, जैड़ा सता मन्ज अक्क थु।
\v 9 तसेरी चंऊर कुँवारी कुळी थी, जैड़ी भविष्यवाणी करदी थी।
\v 10 जैहणे अहै तैड़ी बड़ै धैड़ै रैई चुके, ता अगबुस नां रा भविष्यवक्ता यहूदिया मन्ज आ।
\v 11 तिनी असु बलै ईच्चीकरी पौलुस रा कटिबन्ध लैऊ, अतै अपणे हथ्था पैरा जो बनी करी बलु, “पवित्र आत्मा यह बलदा जैस मणु रा यह कटिबन्ध हा, तैसिओ यरूशलेम मन्ज यहूदी ऐस तरीके ही बनणा, अतै अन्यजाति रे हथ्था मन्ज सौपणा।”
\v 12 जैहणे अहै यह गल्ला हुणी, ता अहै अतै तैड़ी मणुऐ तैस सोगी यह विनती करी कि यरूशलेम जो मत गान्दा।
\v 13 पर पौलुसे जवाव दिता, “तुहे कै करदे हिन कि रोई-रोईकरी मेरा दिल त्रोडु करदे हिन? अंऊ ता प्रभु यीशु रे नां तांये ना सिर्फ बन्दया गाणे तांये बल्कि मरने तांये भी तैयार हा।”
\v 14 जैहणे तिनी ना मनु ता अहै यह बलीकरी चुप भूच्ची गै, “प्रभु री इच्छा पुरी भोआ।”
\v 15 इन्या धैड़ै थंऊ बाद अहै तैयारी करी अतै यरूशलेम जो चली पै।
\v 16 कैसरिया थंऊ भी कुछ चेले असु सोगी भुच्ची गै, अतै असिओ मनासोन नां साइप्रस रे अक्क पुराणे चेले बलै लैई आए, कि अहै तैड़ी रैहन।
\v 17 जैहणे अहै यरूशलेम मन्ज पुजै, ता भाई बडी खुशी सोगी असु सोगी मुळै।
\v 18 दूँये धैड़ै पौलुस असिओ याकूब वलै लैई करी गो, जैड़ी सब स्याणे इक्कठै थिये।
\v 19 ता तिनी तिन्या जो नमस्कार करी के, जैड़ै जैड़ै कम प्रमात्मे तसेरी सेवा रे द्धारा अन्यजाति मन्ज करूरे थिये, अक्क अक्क करी के सब दसै।
\v 20 तिन्ये यह हुणीकरी प्रमात्मे री महिमा करी, फिरी तिनी बलु, “हे भाई, तू हेरदा कि यहूदी थंऊ कई हजारे वसवास करूआ; अतै सब व्वयस्था री धूना मन्ज हिन।
\v 21 तिन्या जो तेरे बारे मन्ज सखाऊरा हा कि तू अन्यजाति मन्ज रहणेवाळे यहूदी जो मूसा सिते फिरी गाणे जो संखादा, अतै बलदा, कि ना अपणे बच्चे जो खतना करा अतै ना रिति पुर चला।
\v 22 ता फिरी कै करया गच्छा? मणु जरूर हुणना कि तु छुरा।
\v 23 ठेरेतांये जैड़ा अहै तुसु सोगी बलदे हिन, सो कर। असु बलै चंऊर ऐसे मणु हिन जिन्ये मन्नत मगुँरी हा
\v 24 तिन्या जो लैई करी अप्पु सोगी शुद्ध कर; अतै तिन्या जो खर्चा भी दे कि सो मुण्ड़ा जो मण्ड़वान। ता सबी जाणी लैणा कि जैड़ी गल्ला तेरे बारे मन्ज दसुरी हिन, तिन्या मन्ज कुछ भी सच निय्आ पर तू अप्पु ही व्यवस्था जो मनीकरी तंयारे अनुसार चलदआ।
\v 25 पर तिन्या अन्यजाति रे बारे मन्ज जिन्ये वसवास करूरा, अहै यह फैसला करी के लिखी भैजुआ कि सो मूर्ति रे सामणे बलि करूरे मांस सिते, अतै खूना सिते, अतै गल्ला घोटुरे मांसा सिते, अतै व्यभिचार थंऊ बची रैहन।”
\v 26 ता पौलुस तिन्या मणु जो लैईकरी, अतै दूँये धैड़ै तिन्या सोगी शुद्ध भूच्चीकरी मंदरा मन्ज गो, अतै तैड़ी दसी दिता कि शुद्ध भूणे तांये, अर्थात तिन्या थंऊ हरेक तांये चढ़ावा चढ़ाया गाणे तक रे धैड़ै कधैड़ी पुरे भुणे हिन।
\v 27 जैहणे सो सत धैड़ै पुरे भूणे पुर थिये ता आसिया रे यहूदिये पौलुस जो मंदरा मन्ज हेरी करी मणु जो उकसाऊ, अतै वकी करी तैसिओ पकड़ी लैऊ,
\v 28 “हे इस्त्राएलिओ मदद करा; यह सो ही मणु हा, जैड़ा मणु रे अतै व्यवस्था रे अतै ऐहा जगहा रे वरोधा मन्ज मणु जो सखांदा, ऐड़ी तक कि यूनानी जो भी मंदरा मन्ज अणी करी इनी ऐस पवित्र जगह जो अपवित्र करूरआ।”
\v 29 तिन्ये ऐत थंऊ पैहले इफिसुसवासी त्रुफिमुस जो तिन्या सोगी नगरा मन्ज हेरूरा थु, अतै समझी बैहै कि पौलुस इन्या जो मंदरा मन्ज लैई आ।
\v 30 ता पुरे नगरा मन्ज कोलाहल मची गो, अतै मणु दौड़ी-दौड़ी करी इक्कठै भूच्ची गै अतै पौलुस जो पकड़ी करी मंदरा रे बाहर घसीटि करी लैई आए, अतै झट द्धार बन्द करी दिते।
\v 31 जैहणे सो तैसिओ मारी दिणा चाहन्दे थिये ता, ता पलटन रे सरदारा जो संदेसा पुजु कि पुरे यरूशलेम मन्ज कोलाहल मचु करदआ।
\v 32 ता सो झट सैनका अतै सुबेदारा जो लैंईकरी तिन्या बलै थला जो दौड़ी आ; अतै तिन्ये पलटन रे सरदारा जो अतै सैनका जो हेरी करी पौलुस जो मारना जकणा छड़ी दिता।
\v 33 ता पलटन रे सरदारे इच्चीकरी तैसिओ पकड़ी लैऊ; अतै दूँ जंजीरा सितै बनणे रा हूक्म दिकरी पुछणा लगा, “यह कुणआ अतै इनी कै करूरा?”
\v 34 पर भीड़ा थंऊ कोई कुछ अतै कोई कुछ बकदा रैऊ। जैहणे सो हल्लै री वजह थंऊ सच्चाई ना जाणी सकू, ता तैसिओ गढ़ अन्दर निणे रा हूक्म दिता।
\v 35 जैहणे सो पैईड़ी पुर पुजु ता ऐसा भुआ कि भीड़ा रे दवाव री वजह थंऊ सैनक तैसिओ चुकी करी लैई गाणा पैऊ,
\v 36 क्ओकि मणु री भीड़ यह बकदी-बकदी तैस पिचो पैऊरी थी कि, “सेरा अन्त करी देय्आ।”
\v 37 जैहणे सो पौलुस जो गढ़ लैई चलुरे थिये ता तिनी पलटना रे सरदारा सोगी बलु, “कै मिन्जो आज्ञा हा कि अंऊ तिजो सोगी कुछ बलुं?” तिनी बलु, “कै तु यूनानी जाणदा?
\v 38 कै तु मिस्त्री निय्आ, जैड़ा ऐत थंऊ पैहले विद्रोही बणीकरी, चंऊर हजार कटारबन्द मणु जो बणा मन्ज लैई गो?”
\v 39 पौलुसे बलु, “अंऊ ता तरसुस रा अक्क यहूदी मणुआ! किलिकिया रे प्रसिद्ध नगरा रा निवासी हा। अंऊ तिजो सोगी विनती करदा कि मिन्जो मणु सिते गल्ला करना दे।”
\v 40 जैहणे तिनी हूक्म दिता, ता पौलुसे पैईड़ी पुर खड़ी करी मणु जो हथ्था सोगी सिनक लाई। जैहणे सो चुप भूच्ची गै ता सो इब्रानी भाषा मन्ज बलणा लगा:
\c 22
\v 1 “हे भाईओ अतै पितरो, मेरी हुणा, जैड़ा अबै अंऊ तुन्दे सामणे कणेणा चाहन्दा।”
\v 2 सो यह हुणीकरी ही कि इब्रानी भाषा मन्ज बलु करदा, अतै चुप भूच्ची गै। ता तिनी बलु;
\v 3 “अंऊ ता यहूदी मणुआ, जैड़ा किलिकिया रे तरसुस मन्ज पैदा भच्छुरा; पर ऐस नगरा मन्ज गमलीएल रे पैरा रे वलै बैहीकरी पढ़ाऊरा, अतै बापदादे री व्यवस्था जो ठीक रीती पुर सखाऊरा; अतै प्रमात्मे तांये ऐसी धूना मन्ज थु, जिन्या अज तुहै अज तैहा धूना मन्ज हिन।
\v 4 मैंई मणु अतै जनानी दूँनी जो बनी बनी करी जेला मन्ज पाऊरा, ऐस पंथ जो ऐतना सराऊरा कि कैईआ जो मारवाई भी दितुरा।
\v 5 एहा गल्ला तांये महायाजक अतै स्याणे गवाह हिन, कि तिन्या थंऊ अंऊ भाई रे नां री चिठी लैईकरी दमिशक जो चलुरा थु, कि जैडै तैड़ी हिन तिन्या जो भी दण्ड़ दिणे तांये यरूशलेम जो लैई इच्छु।
\v 6 “जैहणे अंऊ चलदा-चलदा दमिशक रे नैड़ै पुजु, ता ऐसा भुआ कि दूँये पैहरा रे लगभग अक्कदम अक्क बड़ी लौ अम्बरा थंऊ मेरे चंऊ कनारे चमकी।
\v 7 अतै अंऊ धरती पुर पैई गो अतै मैंइ हुणु कि, ‘हे शाऊल, हे शाऊल, तू मिन्जो क्ओ सतान्दा?’
\v 8 मैंई जवाव दिता, ‘हे प्रभु, तू कुणआ?’ तिनी मिन्जो सोगी बलु, ‘अंऊ यीशु नासरी हा, जैसिओ तु सतान्दा हा।’
\v 9 मेरे सोगी जैड़ थिये तिन्ये लौ ता हेरी, पर जैड़ा मैंई हुणु सो तिन्या जो ना हुणु।
\v 10 ता मैंई बलु, ‘हे प्रभु, अंऊ कै करू?’ प्रभुए मिन्जो सिते बलु, ‘उठीकरी दमिशक जो गा, अतै जैड़ा कुछ मूँ तिजो थंऊ करवाणा सो तैड़ी तिजो दस्सी दिणा हा।’
\v 11 जैहणे तैहा लौई री वजह थंऊ मिन्जो  कुछ ना हुजु ता मैंई अपणे सोगी रे हथ्थ पकड़ै अतै अंऊ दमिशक मन्ज आ।
\v 12 ता हनन्याह नां व्वयस्था रे अनुसार अक्क भक्त मणु, जैड़ा तैड़ी रैहणेवाळे सब यहूदी मन्ज सुनाम थु, मिन्जो बळै आ,
\v 13 अतै खड़ी करी मिन्जो सोगी बलु, ‘हे भाई शाऊल, फिरी हेरना लगी पै।’ तैहणे ही मेरी हाख्री खुली गई अतै मैंई तैसिओ हेरू ।
\v 14 ता तिनी बलु, ‘इन्दै बापदादे रे प्रमात्मे तिजो ठेरेतांये ठहराऊरा कि तु तंयारी इच्छा जो जाणा, अतै तैस धर्मी जो हेरा अतै तसेरे मूँहा थंऊ गल्ला हुणा।
\v 15 क्ओकि तु तसेरी तरफा थंऊ सब मणु रे सामणे तिन्या गल्ला रा गवाह भोला जैड़ी तैंई हेरी अतै हुणुरी हिन।
\v 16 अबै क्ओ देर करदा? उठ, बपतिस्मा लै, अतै तसेरा नां लैईकरी पापा जो धोई दे।’
\v 17 “जैहणे अंऊ फिरी यरूशलेम मन्ज ईच्चीकरी मंदरा मन्ज प्रार्थना करू करदा थु, ता बेहोश भूच्ची गो,
\v 18 अतै तैसिओ हेरू कि सो मिन्जो सिते कणैऊ करदा, ‘झट करीके यरूशलेम थंऊ झट निकळी गा; क्ओकि तिन्या मेरे बारे मन्ज तेरी गवाही ना मनणी।’
\v 19 मैंई बलु, ‘हे प्रभु, सो ता अप्पु जाणदे हिन कि अंऊ तिजो पुर वसवास करणेवाळे जो जेला मन्ज पान्दा अतै जगह जगह आराधनालय मन्ज पिटवान्दा थु।
\v 20 जैहणे तेरे गवाह स्तिफनुस रा खून बहाया गच्छु करदा थु तां अंऊ भी तैड़ी खडुरा थु अतै ऐहा गल्ला थंऊ सहमत थु, अतै तसेरे घातका रे कपड़ै री रखवाली करू करदा थु।‘
\v 21 अतै तिनी मिन्जो सिते बलु, ‘चली गा: क्ओकि मूँ तिजो अन्यजाति मन्ज दूर-दूर भैजणा’।”
\v 22 सो ऐहा गल्ला तक तसेरी हुणदे रैह, तां फिरी जोरा सिते बलु, “ऐसे मणु रा अन्त करा, सेरा जिन्दा रैहणा ठीक निय्आ!”
\v 23 जैहणे सो जोरे बकदै, कपड़ै फैंकदे अतै अम्बरा री कनारी धूड़ी जो उड़ान्दे थिये;
\v 24 ता पलटना रे सरदारे बलु, “ऐसिओ गढ़ मन्ज लैई गच्छा, अतै कोड़े मारीकरी परखा, कि अंऊ जाणी सकूँ कि यह मणु कस वजह थंऊ सेरे वरोधा मन्ज इन्या बकु करदे हिन।”
\v 25 जैहणे तिन्ये तैसिओ जोड़ै सिते बनू ता पौलुसे जैड़ा सूबेदार बर्खै खडुरा थु तैस सोगी बलु, “कै यह खरा हा कि तुहै ऐसे रोमी मणु जो, अतै सो भी बिना दोषा रे कोड़े मारन?”
\v 26 सूबेदारे यह हुणी करी पलटना रे सरदारा सोगी बलु, “तु यह कै करू करदा? यह ता रोमी मणुआ।”
\v 27 ता पलटना रे सरदारे तैस बलै इच्चीकरी बलु, “मिन्जो दस्स, कै तू रोमी हा?” तिनी बलु, “हां।”
\v 28 यह हुणीकरी पलटना रे सरदारे बलु, “मैंई रोमी भूणे री जगह बड़ै पैसे दिकरी पाऊरी हा।” पौलुसे बलु, “अंऊ ता जन्म थंऊ ही रोमी हा।”
\v 29 ता जैड़ै मणु तैसिओ परखणा लगुरे थिये, सो तैहणे ही तसेरे नैड़ै थंऊ घिरी गै; अतै पलटना रा सरदारा भी यह जाणीकरी कि यह रोमी हा अतै मैंई ऐसिओ बनुरा, डरी गो।
\v 30 दूँये धैड़ै तैसिओ ठीक-ठाक परखणे री इच्छा सिते कि यहूदी तैस पुर क्ओ दोष लगाऊ करदै हिन, तसेरे बन्धन खोली दितै; अतै प्रधान याजका अतै पुरी महासभा जो इक्कठा भूणै रा हूक्म दिता, अतै पौलुस जो थलै निकरी तसेरे सामणे खड़ेरी दिता।
\c 23
\v 1 पौलुसे महासभा री कनारी टकटकी लगाई करी हेरू अतै बलु, “हे भाईओ, मैंई अजा तक प्रमात्मे तांये सच्चे विवेक सोगी जिन्दगी बिताई हा।“
\v 2 यह हुणी करी हनन्याह महायजके तिन्या जो जैड तसेरे नैड़ै खडुरै थिये, तसेरे मूँहा पुर थप्पड़ मारने रा हूक्म दिता।
\v 3 ता पौलुसे तैस सोगी बलु, “हे चूना फेरूरी भीत, प्रमात्मे तिजो मारला। तु व्यवस्था रे अनुसार मेरा न्याय करने जो बैहुरा, अतै फिरी कै व्यवस्था रे विरूद्ध मिन्जो मारने रा हुक्म दिन्दा?”
\v 4 जैड़ै नैड़ै खडुरै थिये तिन्ये बलु, “कै तु प्रमात्मे रे महायाजक जो बुरा-भला बलदा हा?”
\v 5 पौलुसे बलु, “हे भाईओ, अंऊ ना जाणदा थु कि यह महायाजक हा; क्ओकि लिखुरा हा: ‘अपणे मणु रे प्रधाना जो बुरा मत बल’।”
\v 6 ता पौलुसे यह जाणीकरी करी कि अक्क दल सदूकी रा अतै अक्क परीसी रा हा, सभा मन्ज जोरा सिते बलु, “हे भाईओ, अंऊ फरीसी अतै फरीसी खानदाना रा हा, मरूरे री उम्मीद अतै दोवारा जी भूणे रे बारे मन्ज मेरा मुकद्दमा भूणा लगुरा हा।”
\v 7 जैहणे तिनी यह गल्ल करी ता फरीसी अतै सदूकी मन्ज लड़ाई भूणा लगी; अतै सभा मन्ज फूट पैई गई।
\v 8 क्ओकि सदूकी ता यह बलदे हिन, ना दोवारा जिणा हा, ना स्वर्गदूत हिन, अतै ना ही आत्मा हा; पर फरीसी इन्या सबी गल्ला जो मन्दै हिन।
\v 9 ता बड़ा शोर-शरावा भूणा लगा अतै कुछ शास्त्री जैड़ै फरीसी रे दला रे थिये, उठी खडिये अतै यह बलीकरी लड़णा लगै कि, “अहै ऐस मणु मन्ज कोई बुराई ना हेरू करदे, अतै अगर कोई आत्मा या स्वर्गदूत ऐस सोगी कैणैऊ हा ता फिरी कै?”
\v 10 जैहणे मता झगड़ा भूआ ता पलटना रे सरदारे ऐस ड़रा थंऊ कि यह पौलुस रे टुकड़ै-टुकड़ै ना करी दिन, पलटना जो हूक्म दिता कि ओसीकरी ऐसिओ इन्यारे मन्जै थंऊ जबरदस्ती कड्आ, अतै गढ़ मन्ज लैई गच्छा।
\v 11 तैहा ही राती प्रभुए तैस वलै खड़ी करी बलु, “हे पौलुस, हिम्मत रख: क्ओकि जिन्या तैंई यरूशलेम मन्ज मेरी गवाही दितीआ, तिन्या ही तिजो रोम मन्ज भी मेरी गवाही दिणिआ।”
\v 12 जैहणे भ्याग भूई ता यहूदिये प्लानिगं करी अतै हौ खाई कि जैहणे तक अहै पौलुस जो ना मारी दिलै, तैहणे तक अगर अहै खाऊ या पिऊँ ता असु पुर धिक्कार।
\v 13 जिन्ये अप्पु मन्ज यह हौ खाऊरी थी, सो चाळी मणु थंऊ ज्यादा थिये
\v 14 तिन्ये प्रधान याजका अतै स्याणे बळै गिच्चीकरी बलु, “अहै यह ठाणी लैऊरा कि जैहणे तक अहै पौलुस जो ना मरी दिलै, तैहणे तक अगर अहै कुछ चखलै भी ता असु पुर धिक्कार हा।
\v 15 ठेरेतांये अबै महासभा समेत पलटना रे सरदारा जो समझा कि तैसिओ तुसु बलै लैई आईआ, मना कि तुहै तसेरे बारे मन्ज ठीक ठाक परख करना चाहन्दे हिन; अतै असु तसेरे पुजणै थंऊ पैहले ही तैसिओ मारने तांये तैयार रैहणा।”
\v 16 पौलुस रे भांणजे हुणु कि यह ऐसिओ मारने रे चक्करा मन्ज हिन, ता गढ़ मन्ज गिच्चीकरी पौलुस जो संदेशा दिता
\v 17 पौलुसे सूबेदारा थंऊ अक्की जो हैदी करी बलु, “एस जवाना जो पलटना रे सरदारा वळै लैई गच्छा, यह तैस सोगी कुछ कणैणा चाहन्दा।”
\v 18 ठेरेतांये सो तैसिओ पलटना रे सरदारा बलै लैई गै, बन्दी पौलुसे मिन्जो सिते विनती करी हा कि यह जवान तुसु सोगी कुछ कणैणा चाहन्दा; ऐसिओ तिजो वलै लैई गा;
\v 19 पलटना रे सरदारे तसेरा हथ्थ पकड़ी करी अतै अलग निकरी पुछु, “तु मिन्जो सोगी कै कणैणा चाहन्दा?”
\v 20 तिनी बलु, “यहूदिये प्लानिगं करूरी हा कि तिजो सोगी विनती करन कि दोतै पौलुस जो महासभा मन्ज लैई, मना कि सो ठीक ठाक परख करणा चाहन्दे भून।
\v 21 पर तंयारी मत हुणदा, क्ओकि तिन्या मन्ज चाळी थंऊ ज्यादा मणु ऐसिओ मारने रे चक्करा मन्ज हिन, जिन्ये यह ठाणी लैऊरा कि जैहणे तक सो पौलुस जो ना मारन, तैहणै तक ना तिन्या खाणा अतै ना पिणा। अतै अबै सो तैयार हिन अतै तेरे वचना रे इंतजारा मन्ज हिन।”
\v 22 ता पलटना रे सरदारे तैस जवाना जो यह हूक्म दि करी विदा करू कि, “कसी सोगी मत बलदा कि तैंई मिन्जो यह गल्ला दस्सी हिन।”
\v 23 ता तिनी दूँ सूबेदारा जो हैदी करी बलु, “दोई सौ सैनिक, सत्तर सवार, अतै दोई सौ भाले वाळै राती कैसरिया जो गाणे तांये तैयार रखा।
\v 24 अतै पौलुस री सवारी तांये घोड़े तैयार रखा, कि तैसिओ फेलिक्स हाक्मा बलै कुशल सोगी पुजाई दिन।”
\v 25 तिनी ऐस तरह री चिठ्ठी भी लिखी:
\v 26 “महामहिम् फेलिक्स हाक्म जो कौलोदियुस लूसियास रा नमस्कार।
\v 27 ऐस मणु जो यहूदिये पकड़ी करी मारणा चाऊ, पर जैहणे मैंई जाणु कि यह रोमी हा, ता पलटना लैई करी छुड़ाई अन्दा।
\v 28 अंऊ जाणदा थु कि सो ऐस पुर कसा वजह थंऊ दोष लगाऊ करदे थिये, ठेरेतांये ऐसिओ तंयारी महासभा मन्ज लैई गो।
\v 29 ता अंऊ जाणी गो कि यह अपणी व्यवस्था रे विवादा रे बारे मन्ज ऐस पुर दोष लगान्दे हिन, पर मारे गाणे या या बनी रखणे तांये ऐसमन्ज कोई दोष निय्आ।
\v 30 जैहणे मिन्जो दस्सु कि सो ऐस मणु जो मारने रे चक्‍करा मन्ज हिन ता मैंई झट ऐसिओ तिजो बलै भैजी दिता; अतै ऐस पुर दोष लाणे वाळे जो हूक्म दिता कि सो तेरे सामणे ऐस पुर दोष लान।”
\v 31 ता जिन्या सैनका जो हूक्म दिता थु, तिन्या ही पौलुस जो लैंईकरी रातो-रात अन्तिपत्रिस मन्ज आए।
\v 32 दूँये धैड़ै सो सवार तैसिओ तैड़ी छड़ी करी अप्पु गढ़ जो फिरी आए।
\v 33 तिन्ये कैसरिया पुजीकरी हाक्मा जो चिठ्ठी दिती; अतै पौलुस जो भी तसेरे सामणे खड़ा करू।
\v 34 तिनी चिठ्ठी पढ़ी करी पुछु, “यह कस प्रान्ता रा हा?”
\v 35 अतै जैहणे पता लगु कि किलिकिया रा हा ता तिनी बलु, “जैहणे तिजो पुर दोष लाणे वाळे इलै, ता मूँ तेरा मुकद्दमा करना।” अतै तिनी तैसिओ हेरोदेस रे किले मन्ज पैहरे मन्ज रखणे रा हूक्म दिता।
\c 24
\v 1 पँज धैडै बाद हनन्याह महायाजक कई स्याणे अतै तिरतुल्लुस नां रे अक्की वकीला जो सोगी लैई करी आ। तिन्ये हाक्मा रे सामणे पौलुस पुर दोष लाऊ।
\v 2 जैहणे सो हैदु ता तिरतुल्लुस तैस पुर दोष लाई के बलणा लगा; “हे महामहिम् फेलिक्स, तेरी वजह थंऊ अहै वड़े कुशल रैहन्दे हिन; अतै तेरे प्रवन्ध सिते ऐहा जाति मन्ज कई बुराई सुधरदी गान्दी हिन।
\v 3 ऐतिओ अहै हर जगह अतै हर तरह सिते धन्यवाद रे सोगी मन्दे हिन।
\v 4 पर ठेरेतांये अंऊ तिजो होर दुख ना दिणा चाहन्दा, अंऊ तिजो सिते विनती करदा कि कृप्पा करी के इन्दी दोई गल्ला हुण।
\v 5 क्ओकि अहै ऐस मणु जो उपद्रवी अतै जगता रे सव यहूदि मन्ज बलवा कराणेवाळा, अतै नासरी रे कुपन्थ र मुखिया जाणुआ।
\v 6 इनी मंदरा जो अशुद करणा चाऊ, पर अहै ऐसिओ पकड़ी लैऊआ। [ अहै ऐसिओ अपणी व्यवस्था रे अनुसार दण्ड़ दितूरा भून्दा;
\v 8 अतै मुक्द्दमें तांये तेरे सामणे ईणे रा हूक्क दिता।] इन्या सबी गल्ला जो जठेरे बारे मन्ज अहै ऐस पुर दोष लान्दे हिन, तूद अप्पु ही परखी करी जाणी गाणा।”
\v 9 यहूदिये भी तंयारा साथ दिकरी बलु, यह सब गल्ला सच हिन।
\v 10 जैहणे हाक्मे पौलुस जो बलणे रा ईशारा करू, ता तिनी जवाव दिता: “अंऊ यह जाणीकरी कि तू मतै साला थंऊ ऐहा जाति रा न्याय करू करदआ, खुशी सोगी अपणा जवाव दिन्दा।
\v 11 तू अप्पु जाणी सकदा कि जैहणा थंऊ अंऊ यरूशलेम मन्ज आराधना करना छुरा, मिन्जो बारह धैड़ै थंऊ ज्यादा ना भुऐ हिन।
\v 12 इन्ये मिन्जो ना मंदरा मन्ज ना आराधनालय मन्ज ना नगरा मन्ज कसी सोगी विवाद करदे हेरूआ;
\v 13 अतै ना ता यह तिन्या गल्ला जो, जैड़ा मिन्जो पुर दोष लान्दे हिन तेरे सामणे सच सावित करी सकदे हिन।
\v 14 पर अंऊ तेरे सामणे यह मनी लैन्दा कि जैस पन्थ जो यह कुपन्थ बलदै हिन, तठेरी ही रिती पुर अंऊ अपणे बापदादे रे प्रमात्मा री सेवा करदा; अतै जैड़ी गल्ला व्यवस्था अतै भविष्यवक्ता री कताबा मन्ज लिखुरी हिन, तिन्या पुर वसवास करदा।
\v 15 अतै प्रमात्मे सोगी आशा रखदा, जैड़ी सो अप्पु भी रखदे हिन, कि धर्मी अतै अधर्मी दूँनी रा दोवारा जीणा भूणा।
\v 16 ऐतथंऊ अंऊ अप्पु भी यत्न करदा कि प्रमात्मा री, अतै मणु री  अतै मेरा विवेक सदा निर्दोष रैहण।
\v 17 मतै साला थंऊ बाद अंऊ अपणे मणु जो दान पुजाणा, अतै भेंट चढ़ाणा आ।
\v 18 तिन्ये मिन्जो मंदरा मन्ज शुद्ध हालति मन्ज, बिना भीड़ा रे, अतै बिना दंगा करदै भेंट चढ़ान्दे हेरूरा- हाँ आसिया रे कई यहूदि थिये- तिन्या जो ठीक थु
\v 19 कि अगर मेरे वरोधा मन्ज कोई गल्ल भोआ ता ऐड़ी तेरे सामणे इच्ची करी मिन्जो पुर दोष लगान्दे
\v 20 या यह अप्पु ही दसन कि जैहणे अंऊ महासभा रे सामणे खडुरा थु, ता तिन्ये मिन्जो मन्ज कुण जिना अपराध पाऊ?
\v 21 ऐहा अक्की गल्ला जो छड़ी जैड़ी मैंई तंयारे मंजै खड़ी करी जोरा जोरा सिते बली थी; ‘मरूरे थंऊ जी भूणे रे बारे ममन्ज अज मेरा तुन्दै सामणे मुकद्दमा भूणा लगुरा हा’।”
\v 22 फेलिक्कसे, जैड़ा ऐस पन्था री गल्ला ठीक-ठाक जाणदा थु, तिन्या जो यह बली करी टाळी दिता, “जैहणे पलटना रा सरदार लूसियास ईला, ता तुन्दी गल्ला रा फैसला करणा।”
\v 23 अतै सूबेदारा जो हूक्म दिता कि पौलुस जो कुछ छूट दिकरी रखवाली करना, अतै तसेरे मित्रा मन्ज कसी जो भी तसेरी सेवा करणे थंऊ ना रोकणा।
\v 24 कुछ धैड़ै बाद फेलिक्स अपणी लाड़ी द्रुसिल्ला जो, जैड़ी यहूदि थी, सोगी लैईकरी आ कि पौलुस जो हैदीकरी तैस वसवासा रे बार मन्ज जैड़ा मसीह पुर हा, तैस थंऊ हूणा।
\v 25 जैहणे सो धर्म, अतै संयम, अतै ईणेवाळे न्याय री चर्चा करू करदा थु, ता फेलिक्स ड़री करी जवाव दिता, “हवजु ता गा; मौका हेरी करी अंऊ तिजो फिरी हैदला।”
\v 26 तैसिओ पौलुस थंऊ कुछ पैसै मुळणे री उम्मीद थी, ठेरेतांये होर भी हैदी –हैदी करी गल्ला करदा थु।
\v 27 पर जैहणे दोई साल बीती गै ता पुरकियुस फेस्तुस, फेलिक्स री जगह पुर आ; अतै फेलिक्स यहूदी जो खुश करणे ती इच्छा सिते पौलुस जो कैदा मन्ज ही छड़ी गो।
\c 25
\v 1 फेस्तुस तैस प्रान्ता मन्ज पुजणे रे त्राई धैड़ै बाद कैसरिया थंऊ यरूशलेम जो गो।
\v 2 ता प्रधान याजके अतै यहूदि रे प्रमुख मणुए तसेरे सामणे पौलुस पुर दोष लाए;
\v 3 अतै यह विनती करी के यह मँगू कि तैसिओ यरूशलेम मन्ज हैदया गच्छा, क्ओकि सो तैसिओ रस्ते मन्ज ही मारने रे चक्करा मन्ज थिये।
\v 4 फेस्तुसे जवाव दिता, “पौलुस कैसरिया रे पैहरे मन्ज हा, अतै मूँ अप्पु तैड़ी झट गाणा।”
\v 5 फिरी बलु, “तुहै जैड़ै अधिकार रखदे हिन सो भी सोगी चलें, अतै अगर इनी मणुऐ कोई अनुचित कम करू ता तैस पुर दोष लगाई सकन।”
\v 6 तिन्या मन्जै सो कोई अठ्ठ-दस धैड़ै रैंईकरी कैसरिया चली गो; अतै दूँये धैड़ै न्याय आसन पुर बैहीकरी पौलुस जो अणने रा हूक्म दिता,
\v 7 जैहणे सो आ ता यहूदी यरूशलेम मन्ज छुरे थिये, तिन्ये अखै-बख्रै खड़ी करी बड़ै गम्भीर अरोप लगाए, जठेरा सवूत तिन्या वलै ना थु।
\v 8 पर पौलुसे जवाव दिता, “मैंई ना ता यहूदि री व्यवस्था रे अतै ना मंदरा रे, अतै ना ही कैसर रे वरोधा मन्ज कोई कम करूरा हा।”
\v 9 ता फेस्तुसे यहूदि जो खुश करने री इच्छा सिते पौलुस जो बलु, “कै तु चाहन्दा कि तु यरूशलेम जो गच्छा; अतै तैड़ी मेरे सामणे तेरा यह मुकद्दमा तय करया गच्छा?”
\v 10 पौलुसे बलु, “अंऊ कैसर रे न्याय आसन रे सामणे खडुरा; मेरे मुकद्दमै रा ऐठिये ही फैसला भूणा चहिन्दा। जिन्या तु अच्छै तरीके जाणदा, यहुदी रा मैंई कोई अपराध ना करूरा।
\v 11 अगर अंऊ अपराधी हा अतै मारी दिणे रे योग्य कोई कम करूरा हा, ता मरने थंऊ ना मुकरदा; पर जिन्या गल्ला रा यह मिन्जो पुर दोष लान्दे हिन, अगर इन्या मन्ज कोई भी गल्ल सच ना भोआ ता कोई मिन्जो इन्यारे हथ्थै ना सौंपी सकदा। अंऊ कैसर री दोहाई दिन्दा।”
\v 12 ता फेस्तुसे मन्त्री री सभा रे सोगी गल्ला करी के जवाव दिता, “तैंई कैसर री दोहाई दितिआ, तूद कैसर वलै ही गाणा।”
\v 13 कुछ धैड़ै बीतणे थंऊ बाद अग्रिप्पा राजा अतै बिरनाके कैसरिया मन्ज ईच्चीकरी फेस्तुस सोगी भेंट करी।
\v 14 तंयारे बड़ै धैड़ै बाद तैड़ी रहणे रे बाद फेस्तुसे पौलुसा रे बारे मन्ज राजा जो दस्सु; “अक्क मणु हा, जैसिओ फेलिक्स बन्दी छड़ी गच्छुरा हा।
\v 15 जैहणे अंऊ यरूशलेम मन्ज थु, ता प्रधान याजक अतै यहूदिये रे स्याणे तैस पुर मुकद्दमा चलाणा चाऊ कि तैसिओ दण्ड़ मूळा।
\v 16 पर मैंई तिन्या जो जवाव दिता कि रोमी री यह रिती निय्आ कि कसी मणु जो दण्ड़ तांये सौंपी दिन, जैहणे तक मकद्दमा करणेवाळे  अतै मुजरिम जो सामणे खड़ी करी दोषा रे जवाव दिणे रा अवसर ना मूळा।
\v 17 ता जैहणे सो ऐड़ी इक्कठ्ठै भूए, ता मैंई कुछ देर ना करी, पर दूँये ही धैड़ै मैंई न्याय आसन पुर बैही करी तैस मणु जो अणने रा हूक्म दिता।
\v 18 जैहणे तसेरे मुकद्दमेवाज खड़िये, ता तिन्ये ऐसी अनुचित गल्ला रा दोष ना लाऊ जिन्या अंऊ समझदा थु।
\v 19 पर सो अपणे मत अतै यीशु नां कसी मणु रे बारे मन्ज, जैड़ा मरी गच्छुरा थु अतै पौलुस तैसिओ जिन्दा दसदा थु, विवाद करदे थिये।
\v 20 अंऊ उलझन मन्ज थु कि इन्या गल्ला रा किन्या पता लगाऊँ? ठेरेतांये मैंई तैस थंऊ पुछु, ‘कै तुद यरूशलेम गाणा कि इन्या गल्ला रा फैसला भोआ?’
\v 21 पर जैहणे पौलुसे दोहाई दिती कि तसेरे मुकद्दमे रा फैसला महाराजाधिराज करा, ता मैंई आज्ञा दिती कि जैहणे तक तैसिओ कैसर बलै ना भैजूँ, ऐसिओ हिरासत मन्ज रखा गच्छा।”
\v 22 ता अग्रिप्पा फेसतुस सोगी बलणा लगा, “अंऊ भी ऐस मणु  थंऊ हुणना चाहन्दा।” तिनी बलु, “तूद दोते हुणी लैणा।”
\v 23 ता दूँये धैड़ै जैहणे अग्रिप्पा अतै बिरनीके बड़ी धूमधाम सोगी आए अतै पलटना रे सरदारा अतै नगरा रे प्रमुख मणु सोगी दरबार मन्ज पुजै। ता फेस्तुसे आज्ञा दिती कि सो पौलुस जो लैई इन।
\v 24 फेस्तुसे बलु, “हे राजा अग्रिप्पा, अतै हे सब मणुओ जैड़ै असु सोगी ऐड़ी हिन, तुहै ऐस मणु जो हेरदे हिन, जसेरे बारे मन्ज सब यहूदी अतै यरूशलेम मन्ज अतै ऐडी भी जोरा जोरा सिते बकी करी मिन्जो सोगी विनती करी कि सेरा जिन्दा रैहणा ठिक निय्आ।
\v 25 पर मैंई जाणी लैऊआ कि इनी कुछ भी ऐसा ना करुआ कि ऐसिओ मारया गच्छा; अतै जांकि इनी अपणे आप ही महाराजाधिराज री दोहाई दितिआ, ता मैंई ऐसिओ भैजणे रा फैसला करूआ।
\v 26 मैंई सेरे बारे मन्ज कोई पक्की गल्ल ना पाई कि अपणे स्वामी बलै लिखूँ। ठेरेतांये अंऊ ऐसिओ तुन्दै सामणे अतै विशेश करीके हे राजा अग्रिप्पा, तेरे सामणे अन्दा कि परखणे थंऊ बाद मिन्जो कुछ लिखणे जो मूळा।
\v 27 क्ओकि बन्दी जो भैजणा अतै जैड़ा दोष ऐस पुर लगाउरे हिन, तिन्या जो ना दसणा, मिन्जो बेकार लगदा।”
\c 26
\v 1 अग्रिप्पा पौलुस सोगी बलणा लगा, “तिजो अपणे बारे मन्ज बलणे री आज्ञा हा।“ ता पौलुस हथ्था रे इशारे सोगी बलणा लगा,
\v 2 ‘हे राजा अग्रिप्पा, जैतणी गल्ला रा यहूदी मिन्जो पुर दोष लान्दे हिन, अज्ज तेरे सामणे तिंया जो जवाव दिणे तांये अंऊ अपणे आपा जो धन्य समझदा हा,
\v 3 विशेष करी के ठेरे तांये कि तू यहूदि रे सब वर्ताव अतै विवादा जो जाणदा हा। अतै अंऊ विनती करदा कि, धीरज सोगी मेरी हुणा।
\v 4 “मेरा चाल चलन शुरू थंऊ ही अपणी जाति रे मन्जे अतै यरूशलेम सांईये थु, यह सब यहूदि जाणदे हिन।
\v 5 अगर यह गवाही दिणा चाहन, ता शुरू थंऊ मिन्जो पच्छैणदे हिन कि अंऊ फरीसी भूच्चीकरी अपणे धर्म रे सवी थंऊ खरे पन्थ रे अनुसार चलु।
\v 6 अतै सब तैहा प्रतिज्ञा री आज्ञा री वजह थंऊ जैड़ी प्रमात्मे इन्दै बाप दादे सोगी करूरी थी, मिन्जो पुर मुकद्दमा चलु करदा।
\v 7 तैहा प्रतिज्ञा रे पूरे भूणे री उम्मीद लगाए हुए, इन्दै बारह गोत्र अपणे सारे मना सिते रात-दिन प्रमात्मे री सेवा करदे आए हिन। हे राजा, एसा आशा रे बारे मन्ज यहूदी मिन्जो पुर दोष लान्दे हिन।
\v 8 जांकि प्रमात्मे मरूरे थंऊ जियान्दा, ता तुसु बलै यह गल्ल क्ओ वसवास योग्य ना समझी गान्दी?
\v 9 “मैंई भी समझू थू कि यीशु नासरी रे नां रे वरोधा मन्ज मिन्जो बड़ा कुछ करना चहिन्दा।
\v 10 अतै मैंई यरूशलेम मन्ज ऐसा ही करू; अतै प्रधान याजका थंऊ अधिकार पाईकरी मतै सारे पवित्र मणु जो जेला मन्ज पाऊ, अतै जैहणे तिन्या जो मारी भी दिन्दे थिये ता अंऊ अपणी सम्मति दिन्दा थु।
\v 11 हर आराधनालय मन्ज तिन्या जो अंऊ ताड़णा दुआई दुआई करी यीशु री निन्दा करवान्दा थु, ऐड़ी तक कि क्रोधा रे मारे ऐसा पागल भूच्ची गो कि बाहर रे नगरा मन्ज भी गिच्चीकरी तिन्या जो सतान्दा थु।
\v 12 “ऐसा धूना मन्ज जैहणे अंऊ प्रधान याजका थंऊ अधिकार अतै आज्ञा पत्र लैईकरी दमिश्क जो चलुरा थु;
\v 13 ता हे राजा, रस्ते मन्ज दोफारा रे टैंमें मैंई सुरजा रे तेज थंऊ भी बदिकरी अक्क लौ अपणे सोगी चलुरे सबी मणु रे चंऊ कनारी हेरी।
\v 14 जैहणे अहै सब जमीना पुर पैई गै, ता मैंई इब्रानी भाषा मन्ज, मिन्जो सिते कणेदै अक्क बोल हुणु, ‘हे शाऊल, हे शाऊल, तु मिन्जो क्ओ सतादां हा? पैईनी जगह लत मारणा तिजो तांये कठण हा।’
\v 15 मैंई बलु, ‘हे प्रभु, तु कुणआ?’ प्रभुए बलु, ‘अंऊ यीशु हा जैसिओ तु सतांदा।
\v 16 पर तु उठ, अपणे पैरा पुर खड़ी; क्ओकि मैंई तिजो ठेरे तांये दर्शन दिते कि तिजो तिन्या गल्ला रा भी सेवक अतै गवाह ठहराऊ, जैड़ी तैंई हेरी हिन, अतै तंयारा भी जिन्या तांये मूँ तिजो दर्शन दिणा।
\v 17 अतै मूँ तिजो तेरे मणु अतै अन्यजाति थंऊ बचांदे रैहणा, जिन्या बलै अंऊ तिजो ठेरेतांये भैजदा
\v 18 कि तु तंयारी हाख्री खोला कि सो अंधकार थंऊ लौई री कनारी, अतै शैताना रे अधिकारा थंऊ प्रमात्मे री कनारी फिरन; कि पापा री माफी अतै तिन्या मणु सोगी जैड़ै मिन्जो पुर वसवास करणे थंऊ पवित्र करूरे हिन, मीरास पान।’
\v 19 “ता; हे राजा अग्रिप्पा, मै तैस स्वर्गीय दर्शना री गल्ल ना टाळी,
\v 20 पर पैहले दमिश्का रे, फिरी यरूशलेम रे, अतै तां यहूदिया रे सब देशा रे रैहणेवाळे जो, अतै अन्यजाति जो समझांदा रैऊ कि मना फेरा अतै प्रमात्मे री कनारी फेरी करी मन फेराव रे योग्य कम करा।
\v 21 इन्या गल्ला री वजह थंऊ यहूदी मिन्जो पकड़ी करी मंदरा मन्ज मारने रे चक्करा मन्ज थिये।
\v 22 पर प्रमात्मे री मदद थंऊ अंऊ अज तक बणी रैऊरा अतै हक्के मोट्टै सभी रे सामणे गवाही दिन्दा हा, अतै तिन्या गल्ला जो छड़ी होर ना कणैन्दा जैड़ी कि मूसे अतै भविष्यवक्ते भी बलुरी हिन कि भूणेवाळी हिन,
\v 23 कि मसीह दुख भोगणा, सो ही सबी थंऊ पैहले मरूरे थंऊ जी करी, इन्दे मणु मन्ज अतै अन्यजाति मन्ज लौई रा प्रचार करना।”
\v 24 जैहणे सो ऐस तरीके जवाव दिच्छु करदा थु, ता फेस्तुस जोरा सिते बलणा लगा, “हे पौलुस, तु पागल हा। मतै ज्ञाने तिजो पागल करी दितुरा।“
\v 25 पर पौलुसे बलु, “हे महामहिम् फेस्तुस, अंऊ पागल निय्आ, पर सच्चाई अतै अक्ला री गल्ला करदा।
\v 26 राजा भी जसेरे सामणे अंऊ निड़र भूच्चीकरी बलु करदा, इन्या गल्ला जाणदा; अऐ मिन्जो वसवास हा कि इन्या गल्ला थंऊ कोई तैस थंऊ छिपुरी निय्आ।
\v 27 हे राजा अग्रिप्पा, कै तु भविष्यवक्ता रा वसवास करदा? हा, अंऊ जाणदा कि तु वसवास करदा।”
\v 28 ता अग्रिप्पे पौलुस सोगी बलु, “तु थोड़ा ही समझाणे थंऊ मिन्जो मसीह बणाणा चाहन्दा?”
\v 29 पौलुसे बलु, “प्रमात्मे सोगी मेरी प्रार्थना हा कि कै थोड़ै मन्ज कै मतै मन्ज, सिर्फ तु ही ना पर जैतने मणु अज्ज हुणु करदे हिन, इन्या बन्धना जो त्रोड़ी करी सो मेरे सांईये भूच्ची गान।”
\v 30 ता राजा अतै हाक्म अतै बिरनीके अतै तिन्या सोगी बैहुरे उठी खड़िये;
\v 31 अतै अलग गिच्चीकरी अप्पु मन्ज कणैणा लगै, “यह मणु ऐसा ता कुछ ना करदा, जै मृत्युदण्ड़ या जेला मन्ज पाणे योग्य भोआ।”
\v 32 अग्रिप्पे फेस्तुस सोगी बलु, “अगर यह मणु कैसर री दोहाई ना दिन्दा, ता छूटी सकदा थु।”
\c 27
\v 1 जैहणे यह पक्का भूच्ची गो कि अहै जहाजा मन्ज इटली जो गान ता तिन्ये पौलुस अतै कुछ होर कैदी जो भी यूलियुस नां रे औगुस्तुस री पलटन रे अक्क सूबेदारा रे हथ्थै सौंपी दिता।
\v 2 अद्रमुतियुस रे अक्क जहाजा पुर जैड़ा आसिया रे कनारे री जगहा पुर गाणे बाळा थु, चढ़ीकरी तैसिओ चलाई पाऊ, अतै अरिस्तर्खुस नां रे थिस्सलुनीके रा अक्क मकिदूनी इन्दै सोगी थु।
\v 3 दूँये धैड़ै अहै सैदा मन्ज लंगर पाऊ, अतै यूलियुसे पौलुस पुर दया करी के तैसिओ तसेरे मित्रा बलै गाणा दिता कि तसेरा सत्कार करन।
\v 4 तैड़ी जहाजा चलाईकरी हवा विरोद्ध भूणे री वजह थंऊ अहै साइप्रस री आड़ मन्ज भूच्चीकरी चले;
\v 5 अतै किलिकिया अतै पंफूलिया रे नैड़ै समुद्र  मन्ज भूच्चीकरी लूसिया रे मूरा मन्ज आए।
\v 6 तैड़ी सूबेदारा जो अक्क सिकन्दरिया रा  जहाज इटली गान्दा मूलुं, अतै तिनी असिओ तैत पुर चढ़ाई लैऊ।
\v 7 जैहणे अहै बड़ै धैड़ै तक होळे-होळे चलीकरी मुसकला सोगी कनिदुस रे सामणे पुजै, ता ठेरेतांये कि हवा असिओ अग्गो गाणा ही ना दिच्छु करदी थी, ता अहै सलमोने रे सामणे थंऊ भूच्चीकरी क्रेते री आड़ मन्ज चले;
\v 8 अतै तसेरे कनारे कनारे मुसकला मन्ज चलीकरी ‘शुभलंगरबारी’ नां री अक्की जगह पुजै, जैड़ी थंऊ लसया नगर नैड़ै थु।
\v 9 जैहणे मतै धैड़ै भूच्ची गै अतै जलयात्रा मन्ज जोखिम ठेरेतांये थिये कि उपवास रे धैड़ै अबै बीती गच्छुरे थिये। ता पौलुसे तिन्या जो यह बलीकरी समझाऊ,
\v 10 “हे सज्जनो, मिन्जो ऐसा लगदा कि ऐसा यात्रा मन्ज मुसिवता अतै बड़ा नुकसान, ना सिर्फ माल अतै जहाजा रा बल्कि इन्दै प्राणा रा भी भूणेवाळा हा।”
\v 11 पर सूबेदारे पौलुस री गल्ला जो कप्तान अतै जहाजा रे मालका री गल्ला थंऊ बदीकरी मनु।
\v 12 सो बन्दरगाह सर्दी कटणे तांये बदिया ना थु, ठेरेतांये मतै यह विचार करू कि जहाजा जो तैड़ी थंऊ चलाईकरी अगर भूच्ची सका ता फीनिक्स पुजीकरी सर्दी कटन। यह ता क्रेते रा अक्क बन्दरगाह हा जैड़ा दक्षिण-पश्चिम अतै उतर-पश्चिम री कनारी खुलदा।
\v 13 जैहणे कुछ कुछ दक्षिणी हवा चलणा लगी, ता यह सोची करी कि इन्दा मकसद पुरा भुच्ची गोआ, ता लंगर चुकु जैड़ा कनारे पुर पाऊरा थु अतै क्रेते जो गाणा लगै।
\v 14 पर थोड़ी देरा बाद जमीना री कनारी थंऊ अक्क बड़ी आँधी चली आई, जैड़ी ‘यूरकुलीन’ कहलान्दी हा।
\v 15 जैहणे आँधी जहाजा सोगी टकराई ता सो तैहा सामणे टिकी ना सकु, अतै अहै तैसिओ लुड़णा दिता, अतै ऐस ही तरीके लुड़दै लुड़दै चली गै।
\v 16 ता कौदा नां रे अक्की हल्के जिने टापू री आड़ मन्ज लुड़दै लुड़दै अहै मुशकला सोगी डोंगी जो वशा मन्ज करी सके।
\v 17 फिरी मल्लाहे तैसिओ चुकी करी कई पा करी के जहाजा जो थला थंऊ बनु, अतै सुरतिस रे चोरबालु पुर टिकणे रे ड़रा थंऊ पाल अतै समान ओसाली करी लुड़दै चली गै।
\v 18 जैहणे अहै आँधी सिते बड़ै हिचकोले अतै धक्कै खाए, ता दूँये धैड़ै सो जहाजा रा माल फैंकणा लगै;
\v 19 अतै त्रिऐ धैड़ै तिन्ये अपणे हथ्था सिते जहाजा रा साज-समान भी फैंकी दिता।
\v 20 जैहणे मतै धैड़ै तक ना सुरज, ना तारे हुजै अतै बड़ी आँधी चलदी रैई, ता अन्त मन्ज इन्दै बचने री सब उम्मीद गान्दी रैई।
\v 21 जैहणे सो बड़ै धैड़ै तक भूखै रै ता पौलुसे तंयारे मन्जै खड़ी करी बलु, “हे मणुओ, तुसिओ चाहिदा थु कि तुहै मेरी गल्ल हुणी करी क्रेते थंऊ ना जहाज खोलदे अतै ना यह मुसकिला इन्दी अतै ना यह नुकसान उठान्दे।
\v 22 पर अबै अंऊ तुसिओ समझांदा कि हिम्मत रखा, क्ओकि तुसु मन्ज कसी रे भी प्राणा रा नुकसान ना भूणा, पर सिर्फ जहाजा रा।
\v 23 क्ओकि प्रमात्मा जसेरा अंऊ हा, अतै जसेरी सेवा करदा, तसेरे स्वर्गदूते मिन्जो अज्ज राती ईच्चीकरी बलुरा,
\v 24 हे पौलुस, मत डर! तिजो कैसर रे सामणे खड़ीणा जरूरीआ। हेर, प्रमात्मे सबीओ जैड़ै तिजो सोगी यात्रा करू करदे हिन, तिजो दितुर हा।’
\v 25 ठेरेतांये, हे सज्जनो, हिम्मत रखा; क्ओकि अंऊ प्रमात्मे रा वसवास करदा, कि जिन्या मिन्जो सिते बलुआ, तिन्या ही भूणा।
\v 26 पर असिओ कसकि टापू पुर गिच्ची टिकणा भूणा।”
\v 27 जैहणे चौदहवीं रात आई, अतै अहै अद्रिया समुद्र मन्ज भटकदे फिरू करदे थिये ता अधी राती मल्लाह जो पता लगु कि अहै कसकि देसा रे नैड़ै पुजणा लगुरे हिन।
\v 28 थाह लैणे तांये तिन्ये बीह पुरसा गैहरा पाऊ, थोड़ा होर अग्गो फिरी थाह लैई ता समुद्र पन्द्रहा पुरसा गैहरा थु।
\v 29 ता तिन्ये पथरीली जगहा मन्ज टकराने रे ड़रा थंऊ तिन्ये जहाजा री पचियें कनारे चंऊर लंगर पाये, अतै भ्यागा भूणे री कामना करदे रैह।
\v 30 पर जैहणे मल्लाह जहाजा थंऊ नहणा चाहन्दे थिये, अतैगलही थंऊ लंगर पाणे रे बहाने डोंगी समुद्रा मन्ज उतारी दिती;
\v 31 ता पौलुसे सूबेदारा अतै सैनका सिते बलु, “अगर जहाज ना रेय्आ, ता तुहै भी ना बची सकदे हिन।”
\v 32 ता सैनकै रसी कटीकरी डोंगी फैंकी दिती।
\v 33 जैहणे भ्याग भूणे वाळी थी ता, पौलुसे यह बलीकरी सबी जो खाणे तांये समझाऊ, अज्ज चौदवां धैड़ा कि तुहै अख्रै-बख्रै हेरी करी भूखै रैह हिन, अतै कुछ ना खाऊआ।
\v 34 ठेरेतांये समझादा कि कुछ खाई लेय्आ, जैतसिते तुन्दा बचाव भोआ; क्ओकि तुसु मन्ज कसी रे मुण्ड़ा रा अक्क बाळ भी बांका ना भूणा।”
\v 35 यह बलीकरी तिनी रोटी लैंईकरी सबी रे सामणे प्रमात्मे जो धन्यवाद करू अतै त्रोड़ी करी खाणा लगा।
\v 36 ता सो सब भी हिम्मत करी के खाणा लगै।
\v 37 अहै सब मिलीकरी जहाजा पुर दोई हौअ छयतर जिणे थिये।
\v 38 जैहणे सो खाई करी रज्जी गै, ता कणका जो समुद्रा मन्ज फैंकी करी जहाजा जो हल्का करणा लगै।
\v 39 जैहणे धैड़ा भूआ ता तिन्ये तैस देसा जो ना पच्छैणु, पर अक्क खाड़ी हेरी जठेरा कनारा बड़ा चौड़ा थु, अतै सोचु कि अगर भूच्ची सका ता ऐठिये ही जहाजा जो टकान।
\v 40 ता तिन्ये लंगर जो खोलीकरी समुद्रा मन्ज छड़ी दिता अतै तैहणे ही पतवारा रे बन्धन खोली दिते, अतै हवा रे सामणे अगला पाल चढ़ाईकरी कनारे जो चली पै।
\v 41 पर दूँ समुद्रा रे संगम री जगह पैईकरी तिन्ये जहाजा जो टिकाऊ, अतै गलही जो धक्का लगु अतै सो पैई गई अतै टली ना सकी; पर पिचियें कनारी रे लहरा रे जोरा सिते टुटणा लगी।
\v 42 ता सैनके यह सोचु कि कैदी जो मारी दिन, ऐसा ना भोआ कि कोई तैरी करी नह्ही गच्छा।
\v 43 पर सूबेदारे पौलुस जो बचाणे री इच्छा थंऊ तिन्या जो ऐस विचारा थंऊ रोकु अतै यह बली करी कि जैड़ा तैरी सकदा, पैहले छाळ मारी करी कनारे जो निकळी गान;
\v 44 अतै बाकि कोई पटरे पुर, अतै कोई जहाजा री होर चिजा रे सहारे निकळी गच्छा। ऐस तरीके सब जमीना री कनारी बची निकळै।
\c 28
\v 1 जैहणे अहै बची निकळे ता पता लगु कि यह माल्टा द्धीप कहलान्दा।
\v 2 तैड़ी रे मणुए असु पुर अनोखी कृपा करी; क्ओकि बरखा भूणे री वजह थंऊ ठण्ड़ थी, ठेरेतांये तिन्ये अग्गा बाळी करी असिओ ठहराऊ।
\v 3 जैहणे पौलुसे छिड्डी रा भरोठू बटोरीकरी अग्गी मन्ज रखु, ता अक्क किड्डा सेका री वजह थंऊ निकळू अतै तसेरे हथ्था मन्ज लिपटी गो।
\v 4 जैहणे तिन्ये मणुए किड्डै जो तसेरै हथ्था मन्ज लिपटूरा हेरू, ता अप्पु मन्ज बलणा लगै, “सचमन्ज यह मणु हत्यारा हा कि अगर समुद्रा थंऊ बची निकळू, तांभी न्याय जिन्दा ना रैहणा दिता।”
\v 5 ता तिनी किड्डै जो अग्गी मन्ज झटकी दिता, अतै तैसिओ कुछ ना भूआ।
\v 6 पर सो यह हेरू करदे थिये कि कैहणे यह सूजी गान्दा अतै कैहणे पैंईकरी मरी गान्दा, पर जैहणे बड़ी देरा तक हेरदे रैह कि सेरा कुछ भी ना बिगडु, ता अपणा विचार बदली दिता अतै बलु, “यह कोई देवता हा।“
\v 7 तैहा जगहा रे अख्रै बख्रै तैस टापू रे प्रधान पुबलियुस री जमीन थी। तिनी असिओ अपणे घरा जो नी करी मित्रभाव सोगी सेवा करी।
\v 8 पुबलियुस रा बुड्डा बुखार अतै आँव लहू रा रोगी थु। ता पौलुसे तसेरे घरे गिच्चीकरी तैस तांये प्रार्थना करी अतै तैस पुर हथ्थ रखी करी तैसिओ ठीक करू।
\v 9 जैहणे ऐसा भुआ ता तैस द्धीपा रे बाकी बीमार आए अतै ठीक करे गै।
\v 10 तिन्ये इन्दा बड़ा आदर करू, अतै जैहणे अहै चलना लगै ता जैड़ा कुछ असु तांये जरूरी थु, जहाजा पुर रखी दिता।
\v 11 त्राई महीने बाद अहै सिकन्दरिया रे अक्क जहाज पुर चली पै, जैड़ा तैस द्धीपा पुर सर्दी भर रैऊ थु, अतै जसेरा चिन्ह् दियुसकूरी थु।
\v 12 सुरकूसा मन्ज लंगर पाई करी अहै त्राई धैड़ै तक टिकी रैह।
\v 13 तैड़ी थंऊ अहै घूमी करी रेगियुम मन्ज आए; अतै अक्क धैड़ै बाद दक्षिणी हवा चली, ता अहै दूँये धैड़ै पुतियुली मन्ज आए।
\v 14 तैडी असिओ भाई मिले, अतै तंयारे कणैणे थंऊ अहै तिन्या बलै सत धैड़ै तक रैह; अतै ऐस तरीके सिते अहै रोम जो चले।
\v 15 तैड़ी थंउ इन्दा भाई समाचार हुणीकरी अप्पियुस रे चौक अतै त्राई सराए तक असु सोगी मुळणा चली आ, जैसिओ हेरी करी पौलुसे प्रमात्मे रा धन्यवाद करू अतै हिम्मत रखी।
\v 16 जैहणे अहै रोम पुजै, ता पौलुस जो अक्क सैनिक सोगी जैड़ा तसेरी रखवाली करदा थु, अकेले रैहणे री आज्ञा मूळी गई।
\v 17 त्राई धैड़ै बाद तिनी यहूदी रे प्रमुख मणु जो हैदु, अते जैहणे सो ईक्कठ्ठै भूए ता तिनी बलु, “हे भाईओ, मैंई अपणे बापदादे रे व्यवहारा रे वरोधा मन्ज  कुछ भी ना करूरा, तांभी बन्दी बणाईकरी यरूशलेम  थंऊ रोमी रे हथ्थै सोपी दितुरआ
\v 18 तिन्ये मिन्जो परखी करी छड़ी दिणा चांऊ, क्ओकि मिन्जो मन्ज मृत्यु रे योग्य कोई दोष निय्आ।
\v 19 पर जैहणे यहूदी ठेरे वरोधा मन्ज बलणा लगै ता मिन्जो कैसर री दोहाई दिणा पैई:  यह ना कि मिन्जो अपणे मणु पुर कोई दोष लाणा थु।
\v 20 ठेरेतांये मैंई तुसिओ हैदुआ कि तुसु सोगी मुळू अतै गल्लबात करू; क्ओकि इस्त्राएल री उम्मीद तांये ही अंऊ ऐहा जंजीरा मन्ज जकडुरा।”
\v 21 तिन्ये तैस सोगी बलु, “ना अहे तेरे बारे मन्ज यहूदी जो चिठ्ठी पाई, अतै ना भाई थंऊ कुणकी इच्चीकरी तेरे बारे मन्ज कुछ दसु अतै ना बुरा बलु।
\v 22 पर तेरा विचार कै हा? सो ही अहै तिजो थंऊ हुणना चाहन्दे हिन, क्ओकि अहै जाणदे कि हर जगह ऐस मत रे वरोधा मन्ज मणु गल्ला करदे हिन।”
\v 23 ता तिन्ये तैस तांये अक्क धैड़ा ठहराऊ, अतै मतै सारे मणु तैस बलै इक्कठ्ठै भूऐ, अतै सो प्रमात्मे रे राज्य री गवाही दिन्दा, अतै मूसा री व्यवस्था अतै भविष्यवक्ता री कताबा थंऊ यीशु रे बारे मन्ज समझाई समझाईकरी भ्यागा थंऊ सँझा तक वर्णन करदा रैऊ।
\v 24 ता कुछ मणुऐ तसेरी गल्ला जो मनी लैऊ, अतै कुछ वसवास ना करू।
\v 25 जैहणे सो अप्पु मन्ज अक्क मत ना भूए, ता पौलुस री ऐहा गल्ला कणेणै पुर चली गै: “पवित्र आत्मे यशायाह भविष्यवक्ता रे द्धारा तुन्दे बापदादे सोगी ठीक ही बलुरा हा,
\v 26 ‘गिच्चीकरी इन्या मणु सिते बल, कि हुणदे ता रैहणा, पर ना समझणा, अतै हेरदै ता रैहणा, पर जानणा निय्आ;
\v 27 क्ओकि इन्या मणु रा मन मोटा अतै इन्यारे कन भारी भूच्ची गच्छुरे हिन, अतै इन्ये अपणी हाख्री बन्द करूरी हिन, ऐसा ना भोआ कि सो कदि हाख्री थंऊ हेरन, कना थंऊ हुणन अतै मना थंऊ समझन अतै फिरी, अंऊ तिन्या जो ठीक करू।’
\v 28 ता तुसु जाणना कि प्रमात्मे रे ऐस उद्धार री कथा अन्यजाति बलै भैजुरी हा, अतै तिन्या हुणना।”
\v 30 सो पुरे दोई साल अपणे किराये रे घरा मन्ज रैऊ,
\v 31 अतै जै कोई तैस बलै इन्दै थिये, तिन्या सबी सोगी मुळदा रैऊ अतै बिना रोक-टोक बड़ा निडर भूच्चीकरी प्रमात्मे रे राज्य रा प्रचार करदा अतै प्रभु यीशु मसीह री गल्ला सखांदा रैऊ।
