\id MAT
\c 1
\v 1 अब्रहामेरी औव्लाध, दाऊदेहेरी औव्लाध, यीशु मसीहेरी वंशाबली|
\v 2 अब्रहामे सेहीं इसहाक पैइदा भोव, ते इसहाके सेहीं याकूब पैइदा भोव, ते याकूबे सेहीं यहूदा ते तैसेरे ढ्ला पैइदा भुए,
\v 3 ते यहूदा सेहीं फिरिस, ते यहूदा ते तामारी सेहीं जोरह पैइदा भोव, ते फिरिसे सेहीं हिस्रोन पैइदा भोव, ते हिस्रोने सेहीं एराम पैइदा भोव|
\v 4 ते एरामे सेहीं अम्मीनादाब पैइदा भोव; ते अम्मीनादाबे सेहीं नहशोन पैइदा भोव, ते नहशोने सेहीं सलमोन पैइदा भोव।
\v 5 ते सलमोन ते राहबी सेहीं बोअज पैइदा भोव, ते बोअज ते रूती सेहीं ओबेद पैइदा भोव; ते ओबेदे सेहीं यिशै पैइदा भोव।
\v 6 ते यिशै सेहीं दाऊद राज़ो पैइदा भोव, ते दाऊदे सेहीं सुलैमान तैस कौन्शी सेहीं पैइदा भोव ज़ै पेहीली उरिय्याहेरी कौन्श थी,
\v 7 ते सुलैमाने सेहीं रहबाम पैइदा भोव, ते रहबामे सेहीं अबिय्याह पैइदा भोव, ते अबिय्याह सेहीं आसा पैइदा भोव,
\v 8 ते आसा सेहीं यहोशफात पैइदा भोव, यहोशफाते सेहीं योराम पैइदा भोव, ते योरामे सेहीं उज्जियाह पैइदा भोव|
\v 9 उज्जियाह सेहीं योताम पैइदा भोव; योतामे सेहीं आहाज पैइदा भोव; ते आहाजे सेहीं हिजकिय्याह पैइदा भोव।
\v 10 ते हिजकिय्याह सेहीं मनश्शिह पैइदा भोव, ते मनश्शिह सेहीं आमोन पैइदा भोव, ते आमोने सेहीं योशिय्याह पैइदा भोव।
\v 11 ते जलावतान भोइतां बाबलेरी गुलैमी मां गहंने तग्र यकुन्याह, ता तैसेरे ढ्ला पैइदा भुए।
\v 12 बाबले मैरां जलावतान भोंनेरां पत्ती यकुन्याह सेहीं शालतिएल पैइदा भोव, ते शालतिएलले सेहीं जरूब्बबिल पैइदा भोव।
\v 13 ते जरूब्बबिल सेहीं आबीहूद पैइदा भोव, ते आबीहूदे सेहीं इल्याकीम पैइदा भोव; ते  इल्याकीम सेहीं अजोर पैइदा भोव।
\v 14 ते अजोरे सेहीं सदोक पैइदा भोव; ते सदोके सेहीं आखीम पैइदा भोव, ते आखीमे सेहीं इलीहूद पैइदा भोव।
\v 15 ते इलीहूदे सेहीं इलीयाजर पैइदा भोव; ते इलीयाजरे सेहीं मत्तान पैइदा भोव; ते मत्ताने सेहीं याकुब पैइदा भोव|
\v 16 ते यकुबे सेहीं यूसुफ पैइदा भोव, ज़ै मरियमरो मुन्श थु, ते मरियमी सेहीं यीशु पैइदा भोव, ज़ैसजो मसही ज़ोतन।
\v 17 ते आब्रहामे कैरां ते दाऊदे तगर च़ौवधे पीड़ी भुई, ते दाऊदेरे कैरां बाबलेरी गुलैमी मां गहने तगर च़ौवधे पीड़ी भुई, ते बाबलेरे जालावतान भोंने कैरां देइतां यीशु मसीह तगर च़ौवधे पीड़ी भुई।
\v 18 ते यीशु मसीहेरु ज़र्म ऐंच़रे भोंव, की ज़ैखन तैसेरी अम्मां मरियमरी कुड़माई युसुफे सेहीं भेवरी थी, ते ड्लाहे कैरां पेहिले तै पाबित्र आत्माइं सेहीं दोज़ींती भुई।
\v 19 ते तैसारो मुन्श युसफ ज़ै धर्मी थू, ऐलहेरेलेइ तैनी तै च़ुप च़ारे शारनेरे लेइ सोचु, किजोकी तै तैस बदनाम केरनी ना थु चहतो।
\v 20 हेजु तै ऐन सोचने लोरो थु ता परमेशरेरे एकी सुवर्ग दूते सुपने मां एइतां ज़ोंव: औ युसफ दोदरी सन्तान अपनी कौन्श मरियम अपने घरे आंन्ने कैरां न डर, किजोकी ज़ैन मठ्ठु तैसारे पेटे माहैं तैन पवित्र अत्मारे कुद्रुती सेहीं भेवरुए।
\v 21 तैस  मठ्ठु भोंनुए, ते तु तैसेरू नोंव यीशु रेखां, किजोकी तैहे अपने लोकन तैनाकेरे पापण कैरां तैन छुटाल्हो।
\v 22 ऐन सभ किछ ऐलहेरलेइ भोंव, की परमेशरेरो तै वचन ज़ै प्रभुए अपने नेबेरे ज़िरये सेहीं दितोरो थु, पुरो भोए की।
\v 23 अक आड्लाही कुई पेटे भारी भोली, ते तैस अक मठ्ठु भोलु, ते तैस्जो एमांनुएइल ज़ोल्हे, ज़ैसेरो मतालबे परमेश्वर ऐसन सेहीं साथीये।
\v 24 युसफ ज़ैखन निड्लारां बींझ़ौ ता तैनी प्रभुएरे सुवर्गदूतेरू ज़ोंनु मन्नु, ते मरियम अपनी कौन्श अपने घरे आंन्हीं| पण ज़ां तग्र तैस मठ्ठु ना भोंव तां तग्र तैस्कैरां दुर राहु, ते ज़ैखन मठ्ठु ज़र्मुं ता युसुफे तैस मठ्ठैरु नोंव यीशु रखु।
\c 2
\v 1 ज़ेईस यीशु हीरोदेस राज़ेरे ज़माने मां यहूदियारे बैतालहमे मां पैइदा भोव, ता हेरा पुर्बेरां किछ जोष्टी लोक यरूशलेमे मां एइतां पुछ़ने लगे|
\v 2 कि यहूदी केरो राज़ो ज़ै ज़रमोरोए, तै कोड़ीहे? किजोकी असेइं पुर्बे मां तैसेरो तारो लाहोरोए ते आसां तैसका मथौ टेकने एवरेम|
\v 3 ज़ैखन हीरोदेस राज़े ऐह गल शुंनी ता तै ते तैसेरे साथी ते युरोश्लमेरे सारे लोक डेरी जे|
\v 4 तैने लोकां केरे सब महायाजक ते शास्त्रि  आकोठे केरतां तैन पुछ़ू: की मसीहेरू ज़र्म कोड़ही लोड़े भोवरू?
\v 5 तैनेइं तैससेहीं ज़ोंव: यहूदाहरे बैतलहमे; किजोकी नेबे एंच़रे लिखोरू की|
\v 6 एह बैतलहम तु ज़ै यहूदारे आलाके माहंस, तू कोंची भी रीति सेहीं यहूदारे  हाकमन्न कैरां घट नेहीं; किजोकी तीं मैरां अक एरहो हाकम निसेल्हो ज़ै मेरी कोंम इस्राईलेरी हेरगेश केरेल्हो|
\v 7 तैखन हिरोदेस राज़े जोष्टी च़ुपच़ारे कुजेइतां तैन कैरां तारो निस्नेरो पत्तो कियो|
\v 8 ते तैना ऐन ज़ोइतां बैतलहमे मांझो भेज़े की गहथ: ते तैस बचेरो रोड़े च़ारे पत्तो केरा, ते ज़ैखन तुसन पत्तो लगे, ता मिम्हीं पत्तो देइयथ ताके अमहीं तैसका गैहीतां मथो टेकी|
\v 9 तैना राज़ेरी गल शुनतां च़ले जे, ते हरा, ज़ै तारो तैनेइं पुर्बे मां लाहोरो थु, तैन अगरी अगरी च़लो ते तैस ठैरी गैहीतां खेड़ोहव ज़ैड़ी तै बच्चो थुं|
\v 10 तै तारो लैहितां तैन बड़ी ख़ुशी भुई|
\v 11 त्ताल्ही तैना तैस घरे अंतर जे, ते तै बच्चो तैसेरी अम्मा मरीयमी कह लाहुं, ते तैसका मथौ टेको; ते अपने डबे खोल्तां सौनु लुबांन ते मुर तैसका च़हड़ु|
\v 12 ते सुप्ने मां ऐह हदयत मैल्हो की वापस हिरोदेसे का ना गैहीयथ, तैना वापस केंची होरी बत्तां अपने मुल्खे जो जे|
\v 13 तैनकेरे गहंनेरां पत्ती प्रभुएरो अक दूते युसफे सुपने मां ज़ोंव; उठ; बच्चे ते तैसेरी अम्मा साथी नैहीतां मिस्र, ते शेजो नाहश; ते मेरे ज़ोंने तग्र तैड़ी रेंहीयां किजोकी हिरोदेस राज़ो ऐस तोप्तां मारने चहते|
\v 14 युसफ निड्लारां उठो, ते बच्चो ते तैसेरी अम्मा साथी नैहीतां रातो रात मिस्र देशे जो च़लो जेव|
\v 15 ते हिरोदेसेरे मरने तग्र युसफ तैड़ी राहु; एलहेरे लेई वचन ज़ै नेबे ज़ोवरो थू पूरो भोव की मीं मिस्रे मैरां अपनु मठ्ठु कुजावं|
\v 16 ज़ैखन हिरोदेसे हेरू की, ज़ोश्टेईं मीं मेवजो कीयो, ता तैस बड़ी सर्क आई: तैनी बैतलहम ते तैसेरे दुर दुर आलाकन मां सिपाही भेज़तां सारां मठ्ठां ज़ैना दुई सालां कैरां थीयां सारां मारां: तैना दुई सालां केरे हिसाबे सेहीं इत्ल्हा मैहलने पुड़ कियोरो थु ज़ै जोष्टन कैरां पत्तो लगोरो थु|
\v 17 एंच़रे ज़ै वचन यिर्मयाह नेबे ज़ेवरो थू पुरो भोव,
\v 18 कि रामाह मां आवाज़ शुंनोतीए: लेरां ते बड़ो मातम, राहेल अपने मठ्ठां केरेलेइ लेरां लोरी देने, तैसारो दिल ठांडो ना भोए किजोकी तैना अथी नेहीं|
\v 19 हिरोदेसेरी मौवतरां पत्ती हेरा, प्रभुरो अक दूत मिस्रे मां यूसुफे सुपने मां लाहु ते तै ज़ोंने लगो|
\v 20 उठ, ते बच्चे ते तैसेरी अम्मा साथी नैहीतां इस्राइलेरे मुल्खे जो च़लो गा; किजोकी ज़ैन लोक मठ्ठे मारने चहते थीये, तैना मैरी जेवरेन|
\v 21 फिरी युसफ नीड्लरां उठो, ते मठ्ठु ते तैसेरी अम्मा साथी नैहीतां इस्राइल मुल्खे जो च़लो जेव|
\v 22 पण ऐन शुनातां की अरिखलाउस अपने बाजेरी हिरोदेसेरी ठैरी यहूदियारो राज़ो बनोरोए, तैड़ी गहंने कैरां डेरो; ते सुपने मां हदायत मैलही की गलीलेरे मुल्खे ज़ो च़लो जेव|  ते तैड़ी पुज़तां नासरत नोवेंरे शाहारे मां रहंने लगो: ताके तै गल ज़ै नेबेइं ज़ेवरी थी पुरी भोए की तैसजो नासरी ज़ोल्हे|
\c 3
\v 1 तैन दिहैड़न मां यूहन्ना बपतिस्मो देने बालो आव ते यहूदियारे जंगले मां ऐह प्रचार केरने लगो की|
\v 2 मन फिराथ किजोकी सुवर्गेरू राज़ नेड़ूए|
\v 3 ऐह युहन्ना नबी तैहे ज़ैसेरे बारे मां इसाया नेबें ऐन ज़ोवरु थुं: की बियाबांने मां ज़ोंने बालेरी आवाज़ एजने लोरीए, की परमेशरेरी बत्त तियार केरा ते तैसेरी सड़कां सीधी केरा|
\v 4 युहन्ना ऊंटेरे बालां केरो चोगो लातो थीयो, ते अपने लख्खे सेहीं अक चमड़ेरो खेड़ु बंधतो थु, ते तैस खाने जो टिटाँ तै बनमाछ़ी भोतु थुं|
\v 5 युरोशल्म, ते युहुदिया ते यरदनेरे सारे आलाकन मैरां लोक युहन्ने का गहते थीये|
\v 6 ते ज़ैखन तैना अपने पापां केरो इकरार केरते थीये ता युहन्ना तैन दरियाए यरदने मां बपतीसमो देतो थु|
\v 7 पण ज़ैखन तैनी हेरू की बड़े फ्रिसी ते सादुकी बपतीसमो नैनेरे लेइ तैसका ऐजने लोरेन ता तैनी तैन जो ज़ोंव: तुस सप्पैरी औवलाधथ, ते तुसन केंनी ज़ोंव की एजने बाले  करोधे कैरां नशा|
\v 8 अपनी तोबा केरनेरे हिसाबे सेहीं किछ फल भी बनाथ|
\v 9 ते तुस एस गुमाने मां ना रहथ की आसां अब्रहांमेरी औवलाधी मैरम: किजोकी आंव तुसन सेहीं ज़ोतां की परमेशर इन घोड़न मैरां अब्रहांमेरे लेइ औवलाध पैदा केरी सखते|
\v 10 हुंनी बुट्टेरे ज़िलंन पुड़ मैकु रखोरोए एल्हेरलेइ ज़ैस बुट्टे रोड़ो फल ना लगे ता तैस केटतां आगी मां फुकनोए|
\v 11 आंव ता तुसन मन फरांनेरे लेइ पैनी सेहीं बपतीसमो  देताहीं, पण ज़ै मेरे पत्ती ऐजने बालोए तै मींकैरां बडोए: आंव ता तैसेरी जुटी छ़ुंनेरे काबल नेहीं पण तै तुसन पाक रूही सेहीं ते आगी सेहीं बपतीसमो देल्हो|
\v 12 तैसेरू छज तैसेरे हथेमाहैं ते तै अपनु आंन खुब रोड़े च़ारे छ़ट्टेल्हो: तै गैहुं अपने कोठारे मां रखेल्हो, पण झ़ाझ़ तैस आग्गी मां फुकेल्हो ज़ै कधै हीशनेरी ना भोल्ही|
\v 13 तैस मोके यीशु गलिले मैरां दरियाये यरदनेरे बन्ने पुड़ पुज़ो ताके युहन्ने कैरां बपतीसमो नैहे|
\v 14 पण युहन्ना नेबें यीशु जो न्ना ज़ोंव किजोकी मीं तींकैरां बपतीसमो निहीयोरो लोड़ते, ते तु मींकैरां बपतीसमो नैहेंने एवरोस?
\v 15 पण यीशुएं जुवाब दितो: हुन्ना तु एंच़रे भोंने ते  किजोकी रोड़ु ता ऐन थुं की आस सारी धर्मेरी सच़ाई एंच़रे सेहीं पुरी केरम, त्ताल्ही युहन्ना नेबे मन्नू|
\v 16 यीशु ज़ैखन बपतीसमो नैहीतां पैनी कैरां बेईर निस्सो ता हेरा आंम्बर खुल्ही जेवं: ते तैनी परमेशरेरी रुहु कुबुतरेरी ज़ैरही एपु पुड़ एइंती लाही| ते साथी आंम्बरे मैरां एह आवाज़ दिती की ऐन मेरू ट्लारु मठ्ठुऐ ऐस पुड़ आंव बड़ो खुशीं|
\c 4
\v 1 तैस मौके आत्मां यीशु जंगले मां नीयो ताके शैतान तैसेरी आज़मैइश केरे।
\v 2 च़ैल्ही दिहाड़े ते च़ैल्ही रातन फाकौ देनेरां पत्ती यीशुए ढ्लुख लगी।
\v 3 ता तैखन अज़मांने बाले शैताने यीशु का एइतां ज़ोंव: अगर तु परमेशरेरू माठ्ठुस ता इन घोड़न जो ज़ौ की ऐना रौट्टी बन्न।
\v 4 यीशुए जुवाब दितो: पाक वचने मां लिखेरुए की मैनु सिर्फ़ रौट्टेइं सेहीं ज़िंतो ना राहे बलके हर गल्ली सेहीं ज़ै परमेशरेरी ज़बांना निसचे तैस्सेहीं ज़िंतो रहते।
\v 5 फिरी शैताने यीशु बुज़ुर्ग बादशाहां केरे शाहरे युरोश्लमे मां निहीयो ते मन्द्रेरी ऊची छ़ांम्पी पुड़ नैहितां खड़ो कियो।
\v 6 ते शैतान यीशु सेहीं ज़ोंने लगो: अगर तु परमेशरेरू माठ्ठुस ता इठां छाल मार किजोकी लिखेरुए की परमेशर तेरे बारे मां आपने फरिशतन हुकम देल्हो, ते तैना तीं अपने हथन मां छ़ुल्हो ताके तेरे पांवन केंची घोड़न सेहीं ठौकर ना लगे।
\v 7 पण यीशुए ज़ोंव: ऐन भी लिखेरुए की तु अपने परमेशरेरी आज़मैइश ना कैरां।
\v 8 तैखन शैताने यीशुए एक्की ऊचे पहाड़े पुड़ नीयो ते तैड़ी दुनियारी सैरी बादशेही ते तैनकेरी शानो शौकत हैराइ।
\v 9 ते ज़ोंव: अगर तु मींका ज़ैंधु तल्ले लेइतां मथौ टेक्स ता आंव इन सभ किछ तीं देल्हो।
\v 10 तैखन यीशुए शैताने जो ज़ोंव: एह शैतान दुर भो किजोकी लिखेरुए की तु सिर्फ़ अपने परमेशरे का मथौ टेकां ते तैसेरी स्तुति कैरां।
\v 11 तैखन शैतान यीशु कैरां च़लो जेव ते फरिशते एइतां तैसेरी सेवा केरने लगे।
\v 12 ज़ैखन यीशुए ऐन शुंनु की युहन्ना नबी कैद कियोरोए ता यीशु गलीले मां जेव।
\v 13 ते नासरत शैरतां कुफ़्रनहुंमे मां रहंने लगो ज़ै झिलारे बन्ने ज़ैबलुंन ते नैफतैलेरे आलाके माहैं।
\v 14 ताके तै गल ज़ै इसाया नेबें ज़ेवरी थी पुरी भोए की।
\v 15 ज़ैबलुंन ते नैफतैलेरे आलाके झिलारे ऊस पासे यरदनेरे पार ते गलीलेरो तै आलाको ज़ैसमां गैर युहुदी बसतन।
\v 16 ते ज़ैना लोक आंधरे मां ऊम्र गुज़ारते थीये तैनेइं अक बड़ी लौ लही: ते ज़ैस मुल्खे मां मौवतरो सैइयो पैवरो थु: तैठेरे रहंने बालन पुड़ बड़ी लौ आई।
\v 17 ते तैईसेरु देंतु यीशुए ऐन ज़ोंनु शुरु कीयुं की तोबा केरा किजोकी आस्मानेरी बादशाही नैड़े पुज़ोरीए।
\v 18 एक्की दिहाड़े यीशु ज़ैखन झीलारे बन्ने च़लोरो थीये ता तैनी दुई ढ्ला, शमौन ज़ैसजो पतरस ज़ोते थीये, ते तैसेरो ढ्ला इंद्रियास लाहु: तैखन तैना डल्हे मां ज़ाल लोरे थिये छ़डने, किजोकी तैना झिरांकेरू येनी मैछ़ली ट्लांनेरू कम केरते थीये।
\v 19 यीशुए तैन सेहीं ज़ोंव: मीं सेहीं साथी च़ला आंव तुसन मैनु ट्लांने बाले बनैइल्हो।
\v 20 तैनेइं तैखने अपना ज़ालां तैड़ी ज़ैरे छ़ैडतां यीशु सेहीं साथी च़ले जे।
\v 21 ज़ैखन यीशु थोड़ो ज़ैरो आग्र जेव, ता तैनी याकुब ते युहन्ना दुई ढ्ला लाहे ज़ैना ज़ैबदेरां मठ्ठां थियां: तैना किशती मां अपने बाजी सेहीं साथी ज़ालां बुनते थीये यीशुए तैना कुजाए।
\v 22 ते तैना भी तैखने किशती ते अपने बाजी तैड़ी ज़ैरे छ़ैडतां यीशु सेहीं साथी च़ले जे।
\v 23 यीशु सारे गलिले मां हंठतो फिरतो राहु: तै तैन्केरे प्राथना भावनेमां तालीम देंतो राहु, ते बादशेहीयरी खुशखबरी शुनातो थु ते लोकां केरी हर किस्मेरी दुख बिमैरी ते कमज़ोरी दुर केरतो थु।
\v 24 ते यीशुएरी बड़ी मुशुरी भोई जेई, ते लोक सेभी मरीज़न ज़ैना हर किस्मेरी बिमैरी ते तक्लीफन मां फसोरे थीये, ते ते गलील, दिक्पुलुस, युरोशल्म, युहुदिया, ते दरियाए यरद्ननेरे पैरीं अलाकां कैरां बड़े लोक यीशु सेहीं साथी च़ले जे।
\c 5
\v 1 यीशु तैना हछे लोकन हेरतां एकी पहाड़े पुड़ च़लो जेव: ते ज़ैखन बिशो ता तैसेरे चेले भी तैसका आए।
\v 2 तैखन यीशु अपनी ज़बांन खौलतां तैन एंच़रे तालीम देंने लगो।
\v 3 मुबारकन तैना लोक ज़ैना दिलेरे गरीबन: किजोकी आसमानेरी बादशाही तैन्केरीए।
\v 4 मुबारकन तैना लोक ज़ैना मायुसंन: किजोकी तैन निस्चो भोनोएं।
\v 5 मुबारकन तैना लोक ज़ैना नर्म दिलेरेन: किजोकी तैना ज़मींनरे मालक भोनेन।
\v 6 मुबारकन तैना ज़ैन्न परमेशरेरी धार्मिकतारी ढ्लुख ट्लीशै किजोकी तैना रज़नैन।
\v 7 मुबारकन तैना ज़ैना रेहैंम दिलंन: किजोकी तैन पुड़ भी परमेशर रेहैंम केरेल्हो।
\v 8 मुबारकन तैना ज़ैना पाक दिलांन, किजोकी तैना परमेशरे लाहेले।
\v 9 मुबारकन तैना ज़ैना मेल करातन, तैन जो परमेशरेरां मठ्ठां ज़ोल्हे।
\v 10 मुबारकन तैना ज़ैना परमेशरे नोवें पत्ती सताए गहतन, किजोकी आसमानेरी बादशाही तैनकेरीए।
\v 11 मुबारकथ तुसां लोक ज़ैखन लोक तुसन मेरे नोवें सेहीं तुसन जो लानतान केरन ते स्तान ते बुरी गल्लां तुशै बारे मां ज़ोंण।
\v 12 तुसां ख़ुशी रेहीयथ ते नैच़थ: किजोकी आसमांने मां तुशै लेइ बड़ो फले: किजोकी लोकेइं पुराने ज़माने मां नबी भी एंच़रे स्तेवरे थीये।
\v 13 तुसां धेरतरु लुनाथ: पण अगर लुनेरो लुनार मुकी गाहे ता तैन कोस्सेहीं लुनु बनते फिरी तैन कोंची कमेंरु ना राहे: सुवाए बैरोहुं शारनेरां ते लोकेरे पांवेइं सेहीं ढ्लेंच़ोंतु राहे।
\v 14 तुस दुनियारी लौअथ: पहाड़े पुड़ चमकतो शहार कधे छ़ैपी ना सखे।
\v 15 दियौ बैलतां औड़कतां ना छ़डन: पण तैस उची ठैरी रखतन ताके घररे सैरी मैन्न लौ पुज़े।
\v 16 ते एंच़रे तुशी लौ एरही मैनु केरे सामने चमके, ताके तैना तुशां रोड़ां कमां हेरतां तुशै आसमानी बाजेरी तारीफ केरन।
\v 17 ऐन ना बुझ़थ की आंव तुवारित या नैबन रद्द केरने एवरोइं: आंव तैन रद्द केरने नेहीं बलके ज़ैन नेबैइं ज़ौवरु थुं, तैन पुरू केरने एवरोइं।
\v 18 किजोकी आंव तुसन सेहीं सच़ ज़ोताइं की ज़ां तगर धरती आंम्बर खतम ना भोए, तां तगर बचनेरो लिखोरो अक लफ्ज़ भी ना टलेल्हो, ज़ां तगर सभ किछ लिखेरू पुरु ना भोए।
\v 19 ऐल्हेरेलेइ ज़ै कोई इन निकड़े ज़ैरहे हुक्मन मैरां अगर केंची एकी ट्लोड़ेलो, ता तै होरन भी ऐन्ने केरनु शखालेल्हो, ते तै आस्मानेरी बादशैही मां सैभन केरां निक्ड़ो भोल्हो; पन ज़ै एस पुड़ आंमल केरेल्हो ते होरन भी ऐहे तालींम देल्हो ता तै आस्मानेरी बादशैही मां सैभन केरां बडो भोल्हो।
\v 20 किजोकी आंव तुसन ज़ोतां की ज़ां तगर तुशी ज़िंदगी शैरितारे मन्ने बालन ते फ्रिस्न कैरां रोड़ी ना भोए: तां तगर तुस आस्मानेरी बादशैही मां दाखल ना भोई सखत।
\v 21 तुसेहीं शुनेरू थुं की पुराने ज़मानेरे लोकन सेहीं ज़ोवरु थुं की खुंन नेहीं केरनो अगर ज़ै खुंन केरेल्हो ता तैस आदालत सज़ाह देल्ही।
\v 22 न मेरु ज़ोंनु ऐने की ज़ै कोई अपने ढ्लाऐ पुड़ बिलावजा क्रोध केरते ता तैस भी आदालती मां सज़ाह मैल्हेली : ते ज़ै कोई अपने ढ्लाऐ जो गैई देते ता तैसभी आदालती मां जुवाब देंनो पैनोएं ते ज़ै कोई अपने ढ्लाऐ जो बुरु ज़ोल्हो ता तै भी नर्केरी आगारो हक़दार भोल्हो।प
\v 23 अगर परमेशरे का तीं अपनी च़ड़तल च़हड़ते बार याद एजे की मीं अपने ढ्लाऐ सेहीं किछ गिलोए।
\v 24 ता तु अपनी च़ड़तल तैड़ी ज़ैरहे छ़ैडतां पेहिले अपने ढ्लाऐ सेहीं मलाप कैरां फिरी अपनी च़ड़तल च़हड़।
\v 25 आगर कोई मैनु तीं पुड़ दावो केरतां तीं आदालती मां नैनो चहते, ता तु बत्ते तैस्सेहीं सल्हा केरां न्ना ता तैनी तु मुन्स्फै का खड़ो केरनोस ते तैनी तु सिपेहीयेरे हवाले केरनोस ते सिपेहिये तु कैद केरतां छ़डनोस।
\v 26 आंव तुसन सेहीं सच़ ज़ोतां की ज़ां तगर तु अपनो जुर्मानों अक अक पैइंसो ना देल्हो तां तगर तैठां छुटी ना बटेल्हो।
\v 27 तुसेहीं शुनेरू थुं की ज़ोवरु थुं की ज़न्हा नेहीं केरनो।
\v 28 पण आंव तुसन सेहीं ज़ोतां की ज़ै कोई केंची कौन्शी पुड़ गैन्दी नज़रां सेहीं तकते तैनी अपने दिले मां तैस्सेहीं ज़न्हा केरी छ़डौ।
\v 29 एल्हेरलेइ अगर तेरी दैहींनी अछ़ तेरे लेइ पापरी ठोकर बन्चे ता तैस कैढतां छ़ड, किजोकी तेरे लेइ एन्ने रोड़ुए, की तेरी जांनी मैरां अक अक पापैरी ठोकर घटती गाहे, ते तेरी जान नर्के मां गहंने कैरां बंच़े।
\v 30 अगर तेरो दैहींनो हथ पाप केरते ता तैस केटतां छ़ड: किजोकी तेरे लेइ एन्ने रोड़ुए की तेरी जांनी मैरां अक अक पापैरी ठोकर घटती गाहे ते तेरी जांन नर्के मां गहंने कैरां बंच़े।
\v 31 ऐन भी ज़ेवरू थुं की ज़ै कोई अपनी कौन्श शारे ता ऐन ज़रूरीए की फारखती लिखतां हावाले केरे।
\v 32 पण आंव तुसन सेहीं ज़ोतां की ज़ै कोई एपनी कौन्शी बगैर केंची गैल्तारे फारखती लिखतां दे, ते ता तै तैस्सेहीं ज़न्हा केरते या ज़ै कोई शैरोरी कौन्शी सेहीं ड्ला केरते ता तै भी तैस्सेहीं ज़न्हा केरते।
\v 33 तुसेहीं शुनेरू थुं की पुराने ज़माने मां लोकन सेहीं ज़ोवरु थुं की झुठी कसम नेहीं केरनी: अगर परमेशरेरी कसम खाथ त तैस पुरी केरथ।
\v 34 पण आंव तुसन सेहीं ज़ोतां की कधे कसम ना केरथ: ना आसमानेरी किजोकी तै परमेशरेरो तखते।
\v 35 ना ज़मींनरी किजोकी तै परमेशरी पांवां केरी चौव्कीए ते ना युरोश्लमेरी किजोकी तै बुज़ुर्ग बादशाहां केरो ते नैबी केरो शाहरे।
\v 36 ते ना अपने दौगेरी कसम केरथ किजोकी तुस अपनो अक बाल भी छ़ीतो या कालो ना केरी सखथ।
\v 37 पण  हांएरी ठैरी हां ते नाएरी ठैरी ना ज़ोथ: किजोकी एस्केरां जादे ज़ोंनु बुरैय्ररे तरफांए।
\v 38 तुस्सेहीं शुंनेरुऐ की ज़ोवरु थुं की: अछ़ारे बदले आछ़, ते दंतेरे बदले दंत।
\v 39 पण आंव तुसन सेहीं ज़ोतां की जांनारो मुकाबलो ना केरथ: आगर कोई तेरे दैहींनी खैखोड़ी पुड़ थपुड़ बाहेलो ता तु बांऔं पासो भी तैसेरे पासे रेखां।
\v 40 ते अगर कोई दाऔ केरतां तेरी कमीच नैनी चाहे ता तु कौट भी तैसेरे हवाले कैरां।
\v 41 आआगर कोई मजबूर अक मील नैने चाहे ता तुस दुई मील गैहीयथ।
\v 42 ज़ै कोई तुसन कैरां किछ मग्गे तैस ज़रुर दैइयथ, ते ज़ै कोई तुसन कैरां पैइंसे मग्गे ता तुत्र ना फरैइयथ।
\v 43 तुस्सेहीं शुंनेरु थुं की ज़ोवरु थुं: की अपने पुड़ौसी सेहीं मुहाबत केरथ, ते दुशमने सेहीं बैर रेखथ।
\v 44 पण आंव तुसन सेहीं ज़ोतां की अपने दुशमने सेहीं मुहाबत रेखथ, ते ज़ैना तुसन सतातन तैन केरे लेइ दुव केरथ|
\v 45 ताके तुस अपने आसमानी बाजी कैरां मठ्ठां बेनी सखथ ज़ै अपनो दिहाड़ो अपने रोड़े लोकन पुड़ चमकाते, ते बुरे लोकन पुड़ भी ते धेर्मी लोकन पुड़ झ़ड़ी ते देते बुरे लोकन पिड़ भी।
\v 46 अगर तुस सिर्फ तैन्ने सेहीं मुहाबत रखतथ ज़ैना तुसन सेहीं मुहाबत रखतन ता तुसन कुन फल मैहेल्नोएं? कुन सुद खाने बाले भी ऐन ना कमान?
\v 47 अगर तुस अपने ढ्लांन जो सलाम केरतथ ता कुन तुस होरन कैरां जाते केरतथ? कुन गैर युहुदी भी ऐन ना केरन? बसा तुस पाक साफ बना किजोकी तुशौ आसमानी बाजी भी पाक साफै।
\c 6
\v 1 खबरदार अपनो धर्मेरो फर्ज़ सिर्फ लोकन हरांनेरे लेइ ना कैरां किजोकी तुशौ परमेशर तुसन कोई फल ना देल्हो।
\v 2 पण ज़ैखन तु बंदगी दैस ता तु ढुंढूरो ना देंइयां ज़ैच़ंरे होरे लोक मन्द्रंन मां ते गैलन मां केरतन ताके लोक तैनेरी तारीफ केरन, आंव तुसन सेहीं ज़ोतां की ज़ै फल तैन मैल्नो थु ता तै तैन मैल्ही जेव।
\v 3 दान देंते बार ज़ैन किछ तु अपने देंहीने हथे सेहीं दैस ता बांए हथे पत्तो ना लौड़े।
\v 4 ताके तेरी बंदगी सुफल भोए: तैखन तेरो परमेशर ज़ै हर बख्त तीं तक्तो, रहते तीं फल देल्हो।
\v 5 ज़ैखन तु दुवा केरस ता होरी लोकां केरो ज़ैरहो ना बैना: ज़ैना मन्द्रन मां ते बज़ारां केरे मोड़न पुड़ खेड़ौहीतां दुवा केरनी सुखात्न ताके लोक तैन तकन: ते आंव तुसन सेहीं ज़ोतां की ज़ै फल तैन मैल्होरो लोड़तो थु, ता तै तैन मैल्ही जेव।
\v 6 पण ज़ैखन तु दुवा केरस ता अपने अंतर गैहीयां, ते दार बंद केरतां अपने परमेशरे का ज़ै नज़री कैरां बेइरे तैसका दुवा कैरां, तैखन तेरो परमेशर ज़ै आलेहींयोंतो परमेशरे, ज़ै हर बख्त तीं तक्तो रहते तीं फल देल्हो।
\v 7 ते ज़ैखन तु दुवा केरस ता गैर युहुदी केरू ज़ैरु बक बक ना कैरां, ते बेड़ी हेछी गल्लां बार बार ना दौरेहीयां, किजोकी लोक ऐन बुझ़तन की ऐनकेरे हछु ज़ोंने सेहीं परमेशर ऐनकेरी जादे शुंनते।
\v 8 तैनकेरे ज़ैरे ना बैनाथ: किजोकी तुशौ परमेशर तुशै मगने कैरां पेहिले तुशी ज़ुरूरतां ज़ांनते।
\v 9 पण तुस एंच़रे दुवा कैरथ: एह मेरे बाजी, तु ज़ै आस्माने महांस, तेरु नोवं पाक मन्नु गाहे।
\v 10 तेरी बादशाही एजे: तेरी मर्ज़ी ज़ैरही आसमाने मां पुरी भोचे, इस ज़मीनी पुड़ भी भोए।
\v 11 ईशी रोज़ेरी रौट्टी आज़ आसंन दे।
\v 12 ते ज़ैच़ंरे असां अपने कर्ज़दारन कर्ज़ो माफ़ केरतम, तु भी ईशो कर्ज़ो माफ़ कैरां।
\v 13 ईशही आज़मैइश ना कैरां, पण बुरयेई कैरां बच़ेइयां, किजोकी बादशाही कुदरत तै महींमाँ सादा तेरीए| आमीन।
\v 14 अगर तुस लोकां केरे कुसुर माफ़ केरेल्हे ता तुशौ आस्मानी बाजी भी तुशै कुसुर माफ़ केरेल्हो।
\v 15 ते आगर तुस लोकां केरे कुसुर माफ़ ना केरेल्हे ता तुशौ आस्मानी बाजी भी तुशै कुसुर माफ़ ना केरेल्हो।
\v 16 ज़ैखन तुस ब्रत रखेल्हे ता होरी लोकां केरू ज़ैरु अपनु तुत्र ना बगैड़थ: ताके लोकन पत्तो ना लगे की ऐनेइं अज़ ब्रत राखेरुए, आंव तुसन सेहीं सच़ ज़ोतां की ज़ै फल तैन मैल्हनो थु तैन मैल्ही जेव।
\v 17 बलके ज़ैखन तु ब्रत राखस ता अपनु तुत्र धौइयां ते दौग्गे तेल मैलां।
\v 18 ताके लोकन नेहीं पण तेरो आस्मानी बाजी, ज़ै नज़री ना एजे तै लाहे की ऐनी ब्रत रखेरुए तै तीं फल देल्हो।
\v 19 एपु जेई ज़मीनी पुड़ जैईदात जम्हां ना केरां, ज़ैड़ी कीड़ो ते मौरच़ो लगते, ते च़ौर च़ौरी केरतां घिंनी गहते।
\v 20 बलके अपने लेइ आसमाने पुड़ जेईदात जम्हां कैरां ज़ैड़ी ना कीड़ो लग्गे ते ना मौरच़ो लगते ते ना च़ौर च़ौरी केरेलों ए।
\v 21 ते ज़ैड़ी तेरो माल ते जेईदात भोली, तैड़ी तेरो दिल भी लग्गेल्हो।
\v 22 अछ़ जांनारो अक दियोए: एल्हेरलेइ अगर तेरी अछ़ रोड़ी साफे ता तेरी सारी जान ज़ैच़ंरे आक दिहाड़ोए।
\v 23 अगर तेरी अछ़ खरापै ता सैरी जानी मां तेरी अंधारुए: बस अगर तेरे अंतर लौऐ अंधारु बैनी गाहे ता तैन कैतरू बडु अंधारु भोलु।
\v 24 कोई मैनु दुई मालकां केरी सेवा ना केरी बट्टे: या ता एक्की सेहीं दुशमनी केरेल्हो ते होरी सेहीं दौस्ती रखेल्हो या एकेरो बैनतां राहेलो या होरी सेइंयां ना सुखाल्हो तुस परमेशरेरी ते दौवलतरी दुइंयां केरी सेवा ना केरी सखथ।
\v 25 एहे वजाहे की आंव तुसन सेहीं ज़ोतांहीं की ना तु एपनी जांनारी फ़िक्र कैरां की तुस कुन खाल्हे या कुन पील्हे, ते ना एपनी जांनारी की कुन लांमैल्हे? कुन जान रौट्टी कैरां ते कुन जिस्म लिग्ड़े कैरां बैधतां नेहीं?
\v 26 उडरने बाले च़ूड़ोलन हेरा: ज़ैना ना किछ बेंन ते ना किछ केटतां आंन्ह जम्हां केरतां रखन, फिरी भी तुशौ परमेशर तैन केरी हेर गैश केरते; कुन तुशी कदर तैन कैरां जाते  नेहीं?
\v 27 तुसन मां कौन एरहो ज़ैरहोए ज़ै फ़िक्र केरतां अपनी ऊमर अक घड़ी भी बधेइ सखे?
\v 28 लिगड़ेरे लेइ कीजो फ़िक्र केरतथ? जंगले मां सोसनेरे फुड़ु केरां हेरा की तैना केंच़रे बेडोतन; ना तैना मैनत केरन ते ना तैना कतन।
\v 29 फिर भी आंव तुसन सेहीं ज़ोताइं की सुलेमान भी एपनी सैरी शानो शोकतारे बावजुद भी तैन केरो ज़ेरहो ना थु।
\v 30 ज़ैखन परमेशर मैईदांनेरो घास ज़ै अज़ै, ते कालां लौने मां फुकनोए; एरहु लिगड़ देल्हो; घट विश्वासे बालाव कुन तुसन लिगड़ ना देल्हो।
\v 31 किजोकी तुस फिक्र केरतां ऐन ना ज़ोयथ, की कुन खांमैल्हे, या कुन पींमैल्हे, या कुन लांमैल्हे?
\v 32 किजोकी होरी कोमां ऐन गल्लां केरी फिकरी मां रेहीचन, ते तुशो आसमानी बाजी ज़ानते, की तुस्न इन गल्लां केरी ज़रूरते|
\v 33 पण पेहील्हे परमेशरेरी बादशैहीयारी ते रास्त्बेज़ारी तलाश केरा ता बाकी चीज़ां भी तुसन मैल्ही गैहेली। ते कालेरे लेई फिक्र ना कैरथ, किजोकी कालेरो दिहाड़ो अपने लेई एपू फिक्र केरेलो; अज़ैरे लेई अज़ैरो दुःख बड़ोए|
\c 7
\v 1 केंची दोष ना लेइयथ तुसन भी दौष ना लग्गेल्हो।
\v 2 किजोकी ज़ैच़ंरे तुस होरी दौष लाल्हे तैंच़रे तुसन भी दोष लगनोएं ते ज़ैस हैटी सेहीं तुस नापतथ तैस्से हैटी सेहीं तुशै लेइ भी नापु गाहेलु।
\v 3 तु अपने ढ्लाएरी एछ़ी मां कुड़ो कीजो तकतां ते तेरी एछ़ी मां ता बडी कड़ीए तैसेरो तु खियाले ना केरस?
\v 4 ज़द तेरी एछ़ी मां कड़ीए ता तु कौस ऐशी सेहीं अपने ढ्लाए जो ज़ोइ सख्तां की एई आंव तेरी एछ़ी मैरां कुड़ो केढीं|
\v 5 औ पाखंडी पैहिले एपनी एछ़ी मैरां कुड़ो कढा फिरी अपने ढ्लाएरी एछ़ी मैरां रोड़े च़ारे तेकतां कुड़ो कैढी सखत्स।
\v 6 पाक चीज़ कुत्रन ना देथ, ते अपने मौती सुरन अगर ना छ़ैडथ एरहु न भोए की तैना पांवन हैठ दलोटन ते तुसन भी दलंन।
\v 7 मग्गेल्हे ता तुसन दीतु गाहेल्हु, ते तौप्पेल्हे ता तुसन मैल्हीगाहेलु, ते दार गुड़काल्हे ता तुशै लेइ खोलु गाहेलु।
\v 8 किजोकी ज़ै कोई मगते तैस मैलते, ज़ै कोई तौप्ते तैस मैल्ही गहते ते ज़ै कोई दार गुड़काते ता तैसेरे लेइ खोलु गहते।
\v 9 तुसन मां एरहो कौने की अगर तैसेरू मठ्ठु रौट्टी मग्गे ता तै तैस घोड़ दे।
\v 10 ते या अगर मछ़ली मग्गे ता सप दे?
\v 11 तुस बुरे भोंनेरे बावजुद भी अपने मठ्ठुन रोड़ी चीज़ां देंनी ज़ांनतथ ता तुशौ परमेशर तैन ज़ैना तैस कैरां मगत्न ता तुसन कैरां रोड़ी चीज़ां की ना देल्हो?
\v 12 बस्सा ज़ैरहु तुस चहतथ की लोक तुसन सेहीं केरन, तुस भी तैन सेहीं तैहेरू केरा किजोकी तुवारितरी ता नैबी केरी एहै तलीमे।
\v 13 तंग दारेरां बत्तां अंतर गहथ किजोकी तैन दार खुल्हुए ते बत्त भी बड़ी हैरनी रोड़ीए, ज़ै मौवतरे पासे गहचे ते तैस बत्तां गहंने बाले बड़ेन।
\v 14 किजोकी तैन दार सौंकड़ुए, ते तै बत्त आसुख्तीए ज़ै ज़िन्दगरे पासे गहचे ते तैरां गहंने बाले भी थोड़ेंन।
\v 15 झुठे नैबन कैरां खबरदार रेहियथ: तैना तुसन का भैडां केरे रुपे मां एइतन पण आसली मां मारने बाले गिदां भोत्न।
\v 16 तुस तैनकेरे फले सेहीं तैन पशांनेल्हे: कुन लोक झ़ालन सेहींयेरां दाछ़ कढतन ते बुटंन सेहींयेरां फैगु ट्लोड़तन?
\v 17 एल्हेरलेइ हर एकी रोड़े बुट्टे रोड़ो फल लगते ते हर एकी बुरे बुट्टे बुरो फल लगते।
\v 18 ना रोड़े बुट्टे बुरो फल लगे, ते ना बुरे बुट्टे रोड़ो फल लग्गे।
\v 19 ते तैस बुट्टे ज़ैस रोड़ो फल ना लग्गे तै केटतां लौवंने मां फुकतां छ़डतन।
\v 20 बस्सा तुस झुठे नैबन तैनकेरे फले सेहीं पशांनेल्हे।
\v 21 मींजो एह प्रभु एह प्रभु ज़ोंने बाले सारे मैनु सुर्गेरी बादशैही मां दाखल ना भोले; पण ज़ै, मेरे आसमानी बौवेरी मेर्ज़ी पुड़ च़लने बाले भोले ज़ुरूर दाखल भोले।
\v 22 तैस दिहेड़ी काही लोक मींसेहीं ज़ौल्हे की एह प्रभु एह पप्रभु कुन आसेइं तेरे नोवें सेहीं नबुत नेहीं कियोरी? ते तेरे नोवें सेहीं दुष्टात्मां नेहीं केढोरी ते तेरे नोवें सेहीं आजीब आजीब चमत्कार नेहीं ?
\v 23 तैखन आंव तैन जो साफ ज़ोहीलो आंव तुसन कधै ना ज़ैनी: एह बैइमानाव मेरे तुत्र आग्र्रां दुर भोथ।
\v 24 पण ज़ै मेरी गल्लां शुंनते ते तैन पुड़ अमल केरते तै तैस अकलमंद मैनेरो ज़ैरो भोलो; ज़ैनी अपनु घर पैक्की ठैरी बनेवरुए।
\v 25 झ़ड़ी लग्गी ते हड़ाई आई अंधगुबारी भुई ते हड़ाई तैस घरे पुड़ पुज़ी; पण तैन घर ना डुल्लु: किजोकी तैसेरी मुनियाद पैक्की शाफड़ी पुड़ कढोरी थी।
\v 26 पण ज़ै मेरी गल्लां शुंनते ते तैन पुड़ आंमल ना केरे, ता तै तैस बैवकुफ मैनेरहो ज़ैरोए भोलो: ज़ैनी अपनु घर रेती पुड़ बनैवरु थुं।
\v 27 झ़ड़ी लग्गी हड़ाई आई अंधगुबारी भुई, ते हड़ाई तैस घरे का पुज़ी ते तैन घर डुल्ली जेवं ते बरबाद भोवं।
\v 28 ज़ैखन यीशुए ऐना सैरी गल्लां शुंनेइतां झ़ैड़ी ता सारे लोक तैसेरी तालीमी सेहीं हेरांन रेही जे|किजोकी यीशु तैन तैनकेरे धर्म गुरु केरो ज़ैरो नेहीं बलके बड़े आख्तियारे सेहीं तैन तालींम देतो थु।
\c 8
\v 1 ज़ैखन यीशु पहाड़े पुड़ेरां उंढे आए ता बड़े लोक तैससेहीं साथी प्तपती च़ले।
\v 2 तैखन एक्कें कौड़ें यीशु का एइतां मथौ टेको ते ज़ोंव: एह प्रभु: अगर तु चहस ता मीं पाक साफ केरी सखतस।
\v 3 यीशुए अपनो हथ तैस्सेहीं लाव ते ज़ोंव: आंव चहतां की तु पाक साफ भोस, ते तै कोड़ी तैखने पाक साफ भोई जेव।
\v 4 तैखन यीशुए तैसजो ज़ोंव: खबरदार केंची सेहीं ना ज़ोंइयां बलके अपनो आप परमेशरेरी सेवा केरने बाले कहींन्ने हेरेंइयां ज़ै च़ड़तल मुसै रखोरी थी तैस हवाले केर ताके लोकां केरेलेइ शाहादत भोए।
\v 5 ज़ैखन यीशु कुफ्र्नहुम शहारे मां पुज़ो ता रूमी फौवजारो अक आफसर यीशु का एइतां मिंनत केरने लगो।
\v 6 एह प्रभु मेरो नोकर फाल्जेरो मरीज़ घरे बीमार भोवरोए ते तै बेड़ी तक्लीफी माहैं।
\v 7 यीशुए तैस सेहीं ज़ोंव: आंव एजेल्हो ते तैस बज़्झ़ेइल्हो।
\v 8 पण अफसर ज़ोंने लगो: एह प्रभु आंव एस काबल नेहीं की तु मेरे अंतर एजी सख्स, पण तु अगर सिर्फ ज़बांना सेहीं ज़ोस ता मेरो नोकर बैझ़ोइ सखते।
\v 9 किजोकी आंव एपु होरीकेरे आखतीयारे मां कम केरतांइं ते सिपाही मेरे आखतीयारे माहंन: ते ज़ैखन आंव एकी जो ज़ोतां की तु गह, ता तै गहते ते होरी जो ज़ोतां एई ता तै एइते ते ज़ैखन अपने नोकरे सेहीं किछ करने जो ज़ोतां ता तै केरते।
\v 10 यीशु ऐन शुनतां बड़ो हैरान राहु ते पुतोरां एज्ने बाले मैन्न सेहीं ज़ोंने लगो आंव तुसन सेहीं सच़ ज़ोतां की मीं इसराइले मां भी एतरो विश्वास नेहीं लाहोरो।
\v 11 आंव तुसन सेहीं सच़ ज़ोतां की बड़े लोक मशरकेरां ते मग्रबेरां एइतां आब्रहांम इज़हाक ते याकुबे सेहीं साथी असमानी बादशेहीयरी धामी मां शांमल भोल्हे।
\v 12 पण आसमानी बादशैहीयरे बारस बैइर आंधरे मां छ़डेल्हे ज़ैड़ी तैना लेरां देंते ते दंत च़ापते राहेले।
\v 13 ते यीशुए तैस आफ्सरे जो ज़ोंव: गह ज़ैरहो तेरो विश्वासे तेरे लेइ तैहेरू भोलु, ते तैखने तैसेरो नोकर बैझ़ोई जेव।
\v 14 ज़ैखन यीशु पतरसेरे घरे जेव ता पतरसेरी शिख भुखारे सेहीं कैसरोरी खट्टी पुड़ झ़ुलोरी मैल्ही।
\v 15 यीशुए तैसारो हथ ट्लातो ते तैखने तैसारो भुखार उतरी जेव; ते तै खड़ी उठतां यीशुएरी सेवा केरने लगी।
\v 16 ज़ैखन ड्लौवझ़ भुई ता लोकेइं काही बीमार: ज़ैन मां दुष्टात्मां थी, ते तैसका आन्हैं ते यीशुए तैना सारे बीमार बज़्झ़ाए।
\v 17 ताके इसाया नैबेरी ज़ोवरी गल पुरी भोए की तैनी एपु ईशी कमज़ोरी हटेई ते ईशी बीमेरी भी मुकेई।
\v 18 यीशुए अपने च़ौवरे पासन हछे लोक लैहितां अपने चेलन डल्ले पार गहंनेरो हुक्म दितो।
\v 19 ते अक बडो मैनु धर्म शास्त्र ज़ांन्ने बालो तैसका एइतां ज़ोंने लगो: एह गुरु तु ज़ैरहां भी गहल्हो ता आंव तीं पत्ती च़ेलेलो।
\v 20 यीशुए तैसजो ज़ोंव: लोई केरी कुढां ते च़ड़ौलु केरे आल्हे भोत्न, पण अबने आदमेरे लेइ कोई ठार नेहीं ज़ैड़ी तै करोड़ी छ़पेई बटे।
\v 21 चेलन मैरां एकें यीशु सेहीं ज़ोंव: औ प्रभु मीं इजाज़ दे, आंव गैहीतां अपने बाजी दे बतां ऐजीं|
\v 22 यीशुए तैसजो ज़ोंव: तु मीं सेहीं साथी च़ल ते मुड़दन अपने मुड़ते एपु दब्ने दे।
\v 23 ते ज़ैखन यीशु किशती पुड़ च़ड़ौ ता तैसेरे चेले भी तैस्सेहीं साथी च़ले।
\v 24 ते आचानक झिली (ड्ल्हे) मां अक बड़ो तौफान आव, ते किशती छ़ैलेहीं  सेहीं छ़ैपी जेई ते यीशु तैसमा झ़ूलोरो थु।
\v 25 चेलेइं एइतां यीशु बिंझ़ाव ते ज़ोंव: औ प्रभु: आसंन बच़ा आसां ता डूबने लोरेंम।
\v 26 यीशुए जुवाब दितो: औ घट विश्वासे बालाव: तुस कीजो डरतथ तैखन तैनी खड़उठतां हवाई ता तौफांनेरी छ़ैल्हन जो धम्केइतां ज़ोंव: रुकी गहथ तैखने तौफांन रुकी जेव।
\v 27 लोक हैरांन भोइतां ज़ोंने लगे: एह कोस किस्मेरो मैनुए की हावा ता पानी भी एसेरो हुक्म मनतन।
\v 28 ज़ैखन तै झिली पार गदरेंनी केरे आलाके मां पुज़ो ता दुई मैनु ज़ैन मां दुष्टात्मा थी, कब्रस्ताने मैरां निस्तां तैनका आए: तैना एतरे निग्र थीये की कोई तैस बत्तां निसी ना थु बटतो।
\v 29 तैना ज़ोरे ज़ोरे चिंडां लगे मारने, ते ज़ोंने लगे: एह परमेशरेरा मठ्ठा: तीं आसन सेहीं कुन कमें? तु मोके कैरां पैहिले आसन नरके मां छ़डने एवरोस?
\v 30 तैन्केरां दुर अक बड़ो घांन सुरां केरो च़रने लोरो थु।
\v 31 दुष्टात्माऐइं यीशु का मिनत केरतां ज़ोंव: अगर तु आसंन कढने चहतां ता उन सुवरां केरे घांने मैझो भेज़।
\v 32 तैखन यीशुए ज़ोंव: गहथ, ते तैना दुष्टात्मा तैठां निस्तां तैन सुवरां केरे घांने मां जेइ ते सुरां केरो सारो घांन उछ़ड़तौ उछ़ड़तौ ड्ल्हे मां गैहीतां सारे सुवर मैरी जे।
\v 33 तैखन सुवर च़ारने बालेइं शहारे मां गैहितां लोकन सेहीं सारो बिस्तार दितो ज़ैन मां दुष्टात्मा थी तैन्केरो हाल भी शुंनाव| तैस शाहरेरे सारे लोक यीशु सेहीं मिल्नेरे लेइ आए ते यीशु लैहितां लोक मिनत केरतां ज़ोंने लगे ईशे आलाके मैरां च़लो गा।
\c 9
\v 1 फिरी यीशु किशती मां च़ैड़तां दरयाए पार जो जेव, ते अपने शहारे मां पुज़ो।
\v 2 किछ मैनेइं अक आध्रंगी मैनु खटी पुड़ छ़ुइतां आन्हों: ज़ैखन यीशुए तैनकेरो विश्वास हेरो ता तैस आध्रेंगी मैनु जो ज़ोंव: मठ्ठा, गा विशवास रख तेरे पाप माफ़ भुए।
\v 3 ऐस गल्ली पुड़ धर्म गुरु अपने दिले मां ज़ोंने लगे की एह ता परमेशरेरी तोहींन बकते।
\v 4 यीशुए तैनकेरी दिलेरी गल्लां बुझ़तां तैन जो ज़ोंव: तुसां अपने दिले मां बुरी गल्लां कीजो सोचतथ?
\v 5 ऐन ज़ोंनु कुन सुख्तुए की गा तेरे पाप माफ़ भुए: या ऐन ज़ोंनु की उठ ते च़ल?
\v 6 पण तुसन पत्तो लग्गे की अबन आदमें ज़मीनी पुड़ पाप माफ़ केरनेरो अख्तीयारे; तैखन तैनी तैस आध्रेंघी मैनु जो हुक्म दितो अपनी खट स्ल्ह ते घर जो च़लो गा।
\v 7 तै आध्रेंगी मैनु आपनी खट सेल्हतां घरजो च़लो जेव।
\v 8 ज़ैखन लोकेइं एह तमाशो हेरो ता तैना डेरी जे ते परमेशरेरी तारीफ केरने लगे: की ज़ैनी मैनु एतरो अख्तियार दितोरोए।
\v 9 ज़ैखन यीशु तैठां आग्रोंव च़लो ता तैनी अक मैनु मत्ती नोंवेरो धड़त घिंन्ने बालो एपनी चोवकी पुड़ बिशोरो लाहू; ते यीशुए तैसजो ज़ोंव; की मींसेहीं साथी च़ल; मत्ती तैखने यीशु सेहीं साथी च़लो जेव।
\v 10 ज़ैखन यीशु मैत्तेरे घरे मां गैहितां रोट्टी खांने बीशो ता काही धड़त घिंन्ने बाले ते पापी लोक भी आए ते यीशु ता तैसेरे चेलन सेहीं साथी रोट्टी खाने बीशे।
\v 11 ज़ैखन फ्रिसेइं ऐन हेरू ता यीशुएरे चेलन सेहीं ज़ोंव; की तुशो गुरु धड़त घिंन्ने बाले ते पैपी लोकन सेहीं साथी रोट्टी कीजो खाते।
\v 12 यीशुए तैनकेरो सुवाल शुंनतां ज़ोंव; सझ़र लोकन दुवेईयारी ज़ुरूरत ना भोए; पण बीमारन दुवेईयारी ज़ुरूरत भोचे।
\v 13 फिर भी तुस गैहितां एस गल्लारो मतल्ब कढा की; आंव सुखन (कुरबांनी) नेहीं बलके नर्म दिल पसंद केरतांहीं; किजोकी आंव धेर्मन नेहीं बलके पैपन कुजाने एवरोइं।
\v 14 तैखन युहान्नेरे चेले यीशु का एइतां ज़ोंने लगे की कुन वजाहे की आस फ्रिसी ता ब्रत रखतम, पण तेरे चेले ना रखन?
\v 15 यीशुए तैन सेहीं ज़ोंव; कुन ज़ैन्न लाड़ो साथी भोए ता शौग बनेइ सखत्न? पण तै मोको भी एजेल्हो की लाड़ो तैन्केरां आलग भोलो ता तैखन तैना शौग बनेइ सखत्न।
\v 16 पुराने लिगड़े पुड़ नोवें कपड़ेरी टलोई कोई ना लाए; किजोकी नोवों कपड़ो तैस पुराने कपड़े मैरां किछ खिंच्ते ते तै जाते छ़ींदोते।
\v 17 एंच़रे नोवों दाखरस पुरेंनी दाखरसी मां ना छ़डन किजोकी मस्क फैट्टी गहचे, ते दाखरस जेया भोई गहते ते मस्क भी कोंची कमेरी ना राहे; एल्हेरलेइ नोवों दाखरस नोवीं मसकी मां छ़डतन ताके दुइए सैथ्थी रहंन।
\v 18 यीशु ऐना गल्लां हेजु मस्सां ज़ोंने लोरो थु, ता प्राथना भवनेरो अक सेवक आव, ते यीशु का मथो टेकतां ज़ोंने लगो; मेरी कुई हुन्ना मैरी जेवरिए; पण तु अगर एइतां तैस पुड़ हथ राखस ता तै हुन्ना बेझ़ोचे।
\v 19 यीशु तैस्सेहीं साथी च़लो जेव, ते चेले भी तैस्सेहीं साथी जे।
\v 20 ते एरहु भोंव की अक कोंन्श ज़ैस बहरे सालां केरो देंतो खुन च़लतो थु; तैसां यीशु पतपत्ती एइतां तैसेरे चोगे सेहीं हथ लाव।
\v 21 किजोकी तै अपने दिले मां ऐन ज़ोती थी की अगर आंव यीशुएरे लिगड़े सेहीं हथ लाएल्ही ता आंव ठीक भोई गंहन्हीं।
\v 22 यीशुए पैर्तोइतां तैस कौन्शरे पासे तकु ते ज़ोंव; कुइए विशवास रख; तेरे विश्वासे सेहीं तु ठीक भोवरिस; ते तै तैखने ठीक भोई जेई।
\v 23 ज़ैखन यीशु तैस सेवकेरे घरे पुज़े ता नगारो बज़ांते ते लोक लेरां देंते लाहे।
\v 24 यीशुए ज़ोंव; दुर भोथ किजोकी कुई मुऔरी नेहीं, पण झ़ूलौरीए; ते तैना लोक हसने लगे।
\v 25 ज़ैखन लोक तैठां दुर कढे ता यीशुए अंतर गैहितां कुइयरो हथ ट्लाव ता तै खड़ी उठ्ठी।
\v 26 ते एस गलारी खबर सारे आलाके मां फैली जेई।
\v 27 ज़ैखन यीशु तैठ्ठां आग्रोहूं च़लो ता दुई कांने तैस पत्ती चिंडां मारते ज़ोंने लगे; ऐह आबने दावद असन पुड़ तरस केर।
\v 28 ज़ैखन यीशु घरे अंतर जेव ता तैना कांने तैसका आए ते तैनी तैन पुछ़ू; कुन तुसन यकींने की आंव तुसन ठीक केरी सख्तांहीं; तैनेइं जुवाब दितो हां प्रभु।
\v 29 तैखन यीशुए तैनकेरी एछ़न सेहीं हथ लाव ते ज़ोंव; तुशे विश्वास केरने सेहीं तुस ठीक भोथ।
\v 30 ते तैनकेरी एछ़ी खुल्ही जेई; ते यीशुए तैन ताकीद केरतां ज़ोंव; खबरदार एस गल्लारो पत्तो केंची ना लोड़े।
\v 31 पण ज़ैखन तैना बेइर आए ता तैनेइं सारे अलाके मां ज़ोंव।
\v 32 ज़ैखन यीशु बेइर च़लोरे थीये ता लोकेइं आक लट्टो तैसका आन्हों ज़ैसमां दुष्टात्मा थी।
\v 33 ते ज़ैखन दुष्टात्मा तैस मैरां कढ़ी ता लट्टो गल्लां केरने लगो: लोक बड़े हेरान भोई जे ते ज़ोंने लगे; एरहो ज़ैरहो माजरो इसराइले मां पैहिले कधे नेहीं लाहोरो।
\v 34 पण फ्रिसी ज़ोंने लगे की एह ता दुष्टात्मा केरे गुरेरी करतूती सेहीं दुष्टात्मा कढते।
\v 35 यीशु सारे आलाके मां ते ड्लोंवन मां ते मंद्र्ण मां गैहितां परमेशरेरी बादशेहीयरी खुशखबरी शुनातो थु, ते लोकन तैनकेरी बिमेरन कैरां छुटातो थु।
\v 36 ज़ैखन यीशुए बड़े एरहे ज़ैरहे लोक लाहे ता तैस तैन पुड़ बड़ी तरस आई; किजोकी तैना तैन भैड्डां केरे ज़ैरहे थीये ज़ैनकेरो कोई पुहाल ना भोए; तैनकेरो बड़ो बुरो हाल ते छ़ीछ़लोरे थीये|
\v 37 तैखन यीशुए अपने चेलन सेहीं ज़ोंव; फसल ता बड़ीए, पण मुजुर थोड़ेन।38 एल्हेरलेइ तुस फस्लरे मालके का मिनत केरा की तै अपनी फसल कटनेरे लेइ होरे मुजुर भेज़े।
\c 10
\v 1 फिरी यीशुए अपने बहरे चेले एपु का कुजाए ते तैन दुष्टात्मा कढनेरो, ते हर बीमैरी ते तकलीफां दुर केरनेरो आख्तीयार दित।
\v 2 ते बहरे चेलां कैरां नोवां इन्न पेहिलो शमौन ज़ैसजो पतरस ज़ोते थीये, ते दोइयांव तैसेरो ढ्ला अन्द्रियास ट्लेंइयांव ज़ेबदेरु मठ्ठु याकुब च़ौवरोंव तैसेरो ढ्ला युहन्ना।
\v 3 पांच़ोंव फुलपुस शेईयांव तोमां सातोंव मत्ती धड़त घिंन्ने बालो।
\v 4 अठोंव हेल्फेरू मठ्ठु याकुब ते नोवोंव तद्दी ते दाशोंव शमौन ते यारहोंव कनानी ते बहरोंव युहुदा आस्क्र्युती ज़ैनी यीशु ट्लुवेव्रो थु।
\v 5 ऐना बहरे चेले ऐन ज़ोइतां भेज़े की गैर युहुदी कौमां केरे पासे ना गैहियथ ते कंने सेंमरी केरे केंची शहारे मां ना गैहीयथ।
\v 6 बल्के इसराइलेरे घरांनेरी हेरोरी भैड्डन का गैहियथ।
\v 7 ते च़लते च़लते ऐन ज़ोंते गैहियथ की अस्मानेरी बादशाही नेड़े एवरीए।
\v 8 बीमारन शिफा देइयथ, ते मुड़दन ज़िंते केरथ, ते कौड़ी केरू कौड़ साफ केराथ; ते दुष्टात्मा केढथ; तुसन ऐन सभ किछ मुफ्त मैल्हेरुए ते मुफ्त देइयथ।
\v 9 अपने लख्खे मां साथी सोंनु चांदी ते ना पैइंसे रेखथ।
\v 10 ते ना बत्तरे लेइ झोलो नैहीयथ, ते ना दुई दुई लिगड़ां ते ना बूट ते ना सोटी; किजोकी मुजुर एपनी मुजुरारो हकदारे।
\v 11 ज़ैखन तुस केंची शहारे मां या ड्लोवें मां गहथ ता तुस एरहे मैनेरो पत्तो केरथ ज़ैस पुड़ तुसन अतबार भोए: तैठां ज़ां तगर गहंनेरो मोको ना एजे ता तां तगर तैड़ी तैस्से का रैहीयथ।
\v 12 केंची घरे मां अंतर गहंते बार तैन बरकत ज़ोइयथ।
\v 13 अगर तैन घर तैस बरकतरे  काबल भोलु ता तुशु सलाम तैन पुज़ैल्हू: ते अगर तैन घर तैस काबल ना भोलु ता तै बरकत  तुसन वापस एज्जैल्हु।
\v 14 अगर कोई तुसन ना सुखाल्हो ते तुशी गल ना मनेल्हो ता तैस घरे या शाहरे मैरां बेरोंव गहंते बार अपने पांवां केरी धुड़ तैड़ी झ़ैड़थ।
\v 15 आंव तुसन सेहीं सच़ ज़ोतां की आदाल्तारे दिहाड़े तैस शाहरेरो हाल सादुंम अंमुरेरे आलाकेरे हाले कैरां जाते बुरो भोलो।
\v 16 हेरा आंव तुसन भैडडन गिदन मां भेज़ने लोरोंइ; एल्हेरलेइ तुस सप्पां केरे ज़ैरे हुशियार, ते कुबुतरां केरे ज़ैरे सादे बेंनथ।
\v 17 मैन्न कैरां हुशियार रैहियथ तैना तुसन ट्लेइतां आदालतन मां पैश केरेल्हे, ते मन्द्र्ण  मां तुसन कौड़ां केरी मार देल्हे।
\v 18 ते तुसन मेरी वजाही सेहीं हाकमन का ते बादशाहां केरे सामने हाज़र केरल्हे; ताके तैन मां ते गैर कौमन मां मेरे शाहात बन्थ।
\v 19 पण ज़ैखन तैना ट्लुवेइतां हावाले केरेल्हे ता तुस फ़िक्र ना केरथ; की आस कुन ज़ोंमैल्हे ते केंच़रे ज़ोंमैल्हे किजोकी ज़ैन किछ ज़ोंनु भोलु तैखने तुसन ज़ोंव गाल्हो।
\v 20 किजोकी ज़ोने बाले तुस नेहीं, बल्की तुशो बाजीएरी आत्मा तुस्न मां ज़ौली|
\v 21 ढ्ला, ढ्लाए ते बाजी मठ्ठे, मारनेरे लेई सोंफेले, ते मठ्ठाँ अपने अम्मा बाजी केरे खलाफ भोइतां तैन माराले|
\v 22 मेरे नोवेरे वजैई सेहीं सब लोक तुस्न सेहीं बेर कैरले, पण ज़ै आखरी तगर बरदाशत कैरलो तैसे मुखती मैल्हेली|
\v 23 तुस तैन कैरां ना डेराथ; ज़ैना जांनी ता मैरी सखतन, पण रूही ना मैरी सखन बलके तैस कैरां डेरथ ज़ै जान भी ते रुहु भी नर्के मां मैरी सखते।
\v 24 चेलो अपने गुरू कैरां बडो नेहीं; न नोकर अपने गुलाम कैरां|
\v 25 चेलेरे लेइ ता ऐन्ने बड़ुए की तै अपने गुरेरो ज़ैरहो भोए, ते नोकरेरे लेइ ता ऐन्ने बड़ुए की तै अपने मालकेरे बराबर भोए; अगर तैनेइं मालके जो बुरु ज़ोंव; ता तैसेरे घरे बालन  जो ता जादे बुरु ज़ोंनुए|
\v 26 तैन कैरां न डरा, किजोकी कोई चीज़ ओड़कोरी नेहीं, ज़ै खोल्ही गाहेली; ते कोई चीज़ छ़पोरी नेहीं ज़ै बांदी ना भोल्ही|
\v 27 ज़ैन आंव तुस्न सेहीं अंधरे मां ज़ोतांहीं, तुस तैन दिसां ज़ोइयथ; ते ज़ैन किछ तुशे कन्ने पत्र बल्हे सेहीं शुनावं गहते: तुस लाऐ पुड़ गैहितां तैसेरो प्रचार केरा|
\v 28 तैन कैरां न डरा ज़ैना जानी ता मारतन, पर आत्मा ना मैरी बटन, पर तैस कैरां डरा, ज़ै आत्माइं ते जानी दुईने नाश केरी बटते|
\v 29 कुन दुई पैइंसां केरी च़ड़ोली ना बिकन? फिरी भी तुशो बाजेरी मेरज़रे बगैर तैन मैरां अक भी धेरती पुड़ ना झ़़ेड़ी बटन|
\v 30 तुशे दौगेरे बाल भी ग्नोरेन|
\v 31 एलहेरे लेई डरा ना; तुशी कदर बेड़ी च़ड़ोलन कैरां जादे|
\v 32 ज़ै कोई मैनु केरे सामने मेरो इकरार केरते, ता आंव भी अपने असमाने बाजी केरे सामने तैसेरो इकरार केरेल्हो|
\v 33 पण ज़ै कोई मैनु केरे सामने मेरो इनकार केरते; ता आंव भी तैसेरो अपने असमानी बाजी केरे सामने इनकार केरेल्हो|
\v 34 इन ना सेमझ़थ कि आंव धेरतली पुड़ मेल कराने एवरोइं; मेल केरने नेहीं बल्के तलवार च़लाने एवरोइं|
\v 35 किजोकी आंव एल्हेरलेइ एवरोइं की मठ्ठे बौवे केरां ते कुइये अम्मां केरां ते नुशी शिखी केरां अलग केरीं|
\v 36 मैनेरे दुश्मन ता तैसेरे अपने घरेरे लोक भोनेण|
\v 37 ज़ै कोई अम्मां या बाजी मीं कैरां जादे ट्लारे समझ़ते, तै मेरे काबल नेहीं, ते ज़ै कोई मठ्ठे या कुय्ये मीं कैरां जादे समझ़ते, तै मेरे काबल नेहीं|
\v 38 ते ज़ै अपनी सलीब छ़ुइतां मीं पत्ती ना च़ले तै मेरे काबल नेहीं|
\v 39 ज़ै अपनी जान बच़ानी चहते, तै तैस गुवांल्हो; ते ज़ै मेरे वजाई सेहीं अपनी जान गुवांते, तै तैस हासल केरल्हो|
\v 40 ज़ै तुस्न कबुल केरते, तै मीं कबुल केरते; ते ज़ै मीं कबुल केरते, तै मेरे भेज़ने बाले कबुल केरते|
\v 41 ज़ै नेबी नबी सेमझ़तां कबुल केरल्हो, तैस नेबेरो फल मैल्हेलो, ते ज़ै धेरमीं सेमझ़तां धेर्मीं कबुल केरते, तैस धेरमेरो फल मैलते|ज़ै कोई इन निकड़न मैरां एकी मेरो चेलो बुझ़तां सिर्फ अक कोटोरो ठंढू पानी पीयाए, आंव तुस्न सेहीं सच़ ज़ोतां तै अपनो फल कधी न गुवांल्हो|
\c 11
\v 1 ज़ैखन यीशुए अपने बारहे चेलन सभ किछ समझ़ांव ता तै तैठां च़लो जेव ताके तैनकेरे होरी शहारन मां भी गैहितां परमेशरेरो वचन शुनाए।
\v 2 युहन्ना नेबें जैल्ही मां मसहीएरे कमां केरे बारे मां शुंनु ता तैनी अपने चेले भेज़े।
\v 3 की मसहीए पुछ़ने भेज़े की एजने बालो मैनु तुऐ थु: की आसां केंची होरी बलगम।
\v 4 यीशुए तैन जुवाब दितो; की ज़ैन किछ तुस लहतथ तैन शुंनतथ गैहितां युहन्ने सेहीं ज़ोई छ़डा।
\v 5 की कांने लहतन ते टोंने च़लतन ते कौड़ी केरू कौड़ साफ भोते, ते टोंवने शुंनतन ते मुड़दे ज़िंते भोतन, ते गरीबन परमेशरेरी खुशखबरी शुंनातन।
\v 6 मुबारके तै मैनु ज़ैस मेरे ज़ोंने सेहीं ठोकर ना लगे।
\v 7 ज़ैखन युहन्नेरे चेले तैठां च़ले जे, ता यीशु लोकन सेहीं युहन्नेरे बारे मां ज़ोंने लगो; की तुस बियाबांने मां कुन हेरने जेवरे थीये? कुन हवाई सेहीं हिलते डाल।
\v 8 अगर ऐन नेहीं ता फिरी होरू कुन हेरने जेवरे थीये? रोड़ां लिग़ड़ां डेबतां कोई? ज़ै माघां लिग़ड़ां डेबतां केंची बडे मैले मां रहते।
\v 9 अखर तुस कुन हेरने जेवरे थीये ? केंची नेबी ? हां पन आंवं तुसन सेंहीं ज़ोतां की नेबी केरां भी  बड्डे हेरने जेवरे थीये ।
\v 10 युहन्ना तै मैनुए ज़ैसेरे बारे मां परमेशरेरे वचने मां लिखेरुए की हेर आंव अपनो पैगांम्बर तीं अगरी अगरी भेज़तांहीं; ज़ै तीं अगरी अगरी तेरी बत्त तियार केरेल्हो।
\v 11 आंव तुसन सेहीं सच़ ज़ोतां की ज़ै कोंन्शी कैरां ज़रमोरोए तैनमां युहन्ना बपतीसमो देंने बाले कैरां बड्डो कोई नेहीं; पण ज़ै अस्मानेरी बादशेही मां सेभंन कैरां निक्ड़ोए तै युहन्ना कैरां भी बड्डोए।
\v 12 युहन्ना बपतीसमो देंने बालेरे दिहेड़न मां तैईस तगर परमेशरेरी बाशैहीयरी बड़ी सखत खालफत भोंती राही, ते बड़े बड़े नीग्र तैस दबांते राहे।
\v 13 किजोकी सारे नबी ते तुवारित भी युहन्ने तगर हेराती थी।
\v 14 अगर तुस मन्नेरे लेइ तियार भोथ ता तै इलिया ज़ै एजने बालो थु तै एहे थु।
\v 15 ज़ैसका शुंनेरे लेइ कंन भोंन ता तै शुंने।
\v 16 आंव इस ज़मानेरे लोकन केंच़रे सेहीं तसबिहो देंई? तैना तैन मठ्ठां केरे ज़ैरेन ज़ैना बज़ारन मां बिशतां एपनी ज़बांना सेहीं ज़ोंते रहतन की।
\v 17 असेइं तुशे लेइ बेंशोई बज़ाइ, ते तुस ना नच़ै; ते असेइं शोग बनाव ते तुसेहीं छाती ना कुट्टी।
\v 18 किजोकी युहन्ना ना खांतो आव ते ना पींतो आव ते लोक तैसजो ज़ोते थीये की तैस्मां दुष्टात्माए।
\v 19 ते अबने आदम खांतो पींतो आव, ते लोक ज़ोते थीये की खांने बालो शराबी कबाबीए बल्के धडत घिंन्ने बाले ता पैपी कैरो दोस्ते; पण अक्ल्मेंदरे कमेंइ सेहीं धर्मी ज़ोतन।
\v 20 तैखन यीशु फिरी तैन शहरन मां गैहितां ज़ोंने लगो; ज़ैन मां तैनी बड़ां आजीब कमां कियोरां थीयां, पण तैनेइं तोबा ना थी कियोरी।
\v 21 एहे खराज़ींन तीं पुड़ आफ्सोस, एह बैतसैइदा तीं पुड़ आफ्सोस, ऐना आजीब कमां मीं तुसन इड़ी हेरां आगर मीं ऐना कमां सुर ते सैइते मां हरेवरां भोथां; ता तैना लोक कैइसेरे देंते टाट पलैटतां ते दौगे  पुड़ मांज़न छ़ैडतां कैइसेरी तोबा कियोरी भोथी।
\v 22 पण आंव तुसन सेहीं ज़ोतांहीं की फैस्लेरे दिहाड़े सुर सैइदेरो हाल तुशे हाले कैरां रोड़ो भोंनोए।
\v 23 ते एह कुफ़्रन्हुंम; कुन तु आम्ब्रे तगर ना च़ड़ौ? ते न्ना ता नरके मां गा; किजोकी ज़ैना कमां मीं तुसन इड़ी हेरां आगर मीं ऐना कमां सादुंमे मां हरेवरां भोथां ता अज़ तगर सादुंम शहेर अज़ तगर रहनो थु।
\v 24 पण आंव तुसन ज़ोतां की फैस्लेरे दिहाड़े सादुंमेरो हाल तुशे हाले कैरां रोड़ो भोंनोए।
\v 25 तैखन यीशुएं ज़ोंव; एह ज़मीन अस्मानेरे परमेशरा आंव तेरू शुक्र केरतां की तीं ऐना गल्लां बड़े बड़े अक्लबंदन कैरां छ़पैइतां रेखी ते निक्के मठ्ठन का बेंदी की।
\v 26 हां बाजी तेरी मर्ज़ी एहे थी।
\v 27 मेरे बाजेरां तरफां सभ किछ मेरे सुपुर्द कियेरुए; कोई होरो मैनु मठ्ठे ना ज़ांने सुवाए बाजेरां ते ना कोई बाजी ज़ांने सुवाए मठ्ठेरां या तैस मैनु ज़ैस पुड़ मठ्ठु ज़ैहीर केरने चाहे।
\v 28 एह मेहेंनत केरने बाले ते भारे सेहीं थकोरे लोकव मींका एज्जा; आंव तुसन आराम दैइल्हो।
\v 29 ते मेरु फरमान शुंना ते मीं कैरां शिखा किजोकी आंव बड़ो नमर्आंइं ते मेरो दिल साफे ते तुशी आत्माइं आराम मैल्ह्नोएं। एल्हेरलेइ की मेरु फरमान सुखतु ते मेरो भारो पौल्लोहे।
\c 12
\v 1 तेईस  यीशु त तैसेरे चेले सब्त्तेरे दिहाड़े ऊडारन मामेंहीं एक्की बत्तां च़लोरे थीये, दे तैसेरे चेले नियन्ने थीये; दे तैन ढ्लाउख लग्गरी थी; ते तैना गेंहूं केरां शिल्लां ट्लाओड़तां खांने लगे ।
\v 2 ज़ैखन फ्रीसेईं ऐन लाहूं: त तैना ज़ोंने लगे; तक तेरे चेले तैन कम्म लौरेन केरने ज़ैन सबत्तेरे दिहाड़े न भोए केरनु ।
\v 3 यिशु ए जुवाब दितो; कुन तुसेंइं कधे नेईं पड़ेरु की ज़ेइस दावद त तैसेरे साथी ढ्लाउखोरे थीये त तैनेइं कुन कियेरू थुं ।
\v 4 दावद परमेशरेरे घरे मां जेव; दे ज़ैना च़ैड़ौरी रोट्टी थी तैठां ऐहैनताँ एपू भी खेई, ते आपने सैथन भी दिती, दे तैनेइं भी खेई हालांकी ऐना रोट्टी खैनी तैनकेरे लेइ वाजब ना थी; किजोकी तैना रोट्टी सिर्फ याजक खेई सखते थीये।
\v 5 या तुसेईं तुवारिती मां ऐन भी नेईं पड़ेरु; की याजक सबत्तेरी बेज़ती केरतां भी बैकुसुर भोतन ।
\v 6 पन आंवं तुसन सीं ज़ोताई की इड़ी तै खड़ोए, ज़ै हेक्ली केरां भी बडोए।
\v 7 अगर तुस ऐलहेरे मतलब ज़ांनेथे की आंवं रेहेंम केरनों सुखनी केरां जादे पसंद केरताईं;ता बेकुसुरन सलीबी न च़ाड़ेतथ ।
\v 8 किजोकी इबनें आदम सबत्तेरी दिहेड़ारो भी मालके ।
\v 9 यीशु तैठां निस्तां तैनकेरे प्राथना भावने मां जेव ।
\v 10 तैड़ी अक मैनू थू; ज़ैरो हथ शुकोरो थू तैनेइं यीशु गलती लांनेरे बहांने सीं तैस पुछ़ू कुन सबत्तेरे दिहाड़े शिफा देनी जेईज़े ।
\v 11 यिशुए तैनजो ज़ोंवं: आगर तुसन मरां केस्केरी भैड सबत्तेरे दिहाड़े गत्ते मझो बिछ़ड़े, त तुस कुन तैस तैठां बेइर ना काढेल्हे ।
\v 12 मैनेरी कदर त भेडी करां बड़ी जादे; ऐलहेरे लेई सबत्तेरे दिहाड़े रोड़ु कम्म केरनु बड़ु ज़ुरूरीए ।
\v 13 तैखन यिशु ए तैस मैनु जो ज़ोवं ;अपनों हथ आगरों सीधो रख: तैनी हथ आगरों सीधो रखो, त तैसेरो तै हथ होरी हथेरो ज़ेरो ठीक भोई जेव ।
\v 14 पन फ्रिसी बेइर गेइतां यीशु मारनेरी साजस केरने लगे ।
\v 15 यीशु पत्तो लग्गो, ते तै तैठां निसी जेव; ते बड़े लोक तैस पत्ती च़ल्ले, दे तैनी तैना सब बज़झ़ाऐ ।
\v 16 दे तैन छंदे केरतां ज़ोंवं की मेरे बारे मां केंची सीं न ज़ोइयथ ।
\v 17 ताके ईसाया नेबेरी ज़ोवरी तै गल पुरी भोए की ।
\v 18 एह मेरो चेलोए ज़ै मीं च़ुंनोरोए; ऐह मेरो ट्लारो ए ज़ैस पड़ मेरो दिल खुशे; आंवं आपनी आत्मा तैस मां छ़ेडेलहो; दे तै गैर कोंमन मां गेहितां इन्साफेरू एलान केरेल्हो ।
\v 19 ऐह ना लड़ाई केरेलो; दे न शौर: दे बत्तां च़लते भी कोई तैसेरी शोर ना शुंनेल्हो ।
\v 20 दे ऐह कटोरे डंडे ना ट्लोड़ेलहो ;दे ना बलते दीये हिशालो ज़ां तगर सचच़ैरी ज़ीत ना भोए ।
\v 21 दे तेसेरू नोंवं गैर युहुदी कोंमां केरेलेइ आक बड़ी ऊमीद भोली ।
\v 22 तैखन लोकेंइं आक मैनु यीशु का आंन्हों ज़ै लट्टो भी थू; दे कानोभी थू; यिशुए तै ठीक कियो; दे तै लांन्हें भी लगो दे गल्लां भी केरने लगो ।
\v 23 दे लोक हेरांन भोइतां ज़ोंने लगे: की पत्तो नेईं की एह आबने दावद भोए ?
\v 24 पन फ्रीसेंइं एह गल शुंनता ज़ोंवं ; एह दुष्टात्मा केरे सरदारेरी मद्त्ति  सीं दुष्टात्मा कढते ।
\v 25 यीशु तैनकेरी दिलेरी गल ज़ांनतो थू ; एल्हेरे लेइ तैनी तैन जो ज़ोंवं; आगर केंची हुकुंमती मां फुट पैचे, त तै हुकुंमत बेरांन भोचे दे तै ना राहे ।
\v 26 अगर शैतान शैताने काढने लगे, त तै आपनों मुखालफ एपु भुवो ता फिरी तैसेरी हुकुंमत केन्च़े रेई सख्चे ।
\v 27 आगर आंवं दुष्टात्मा केरी मद्दती सीं दुष्टात्मा कढतां ता तुशे आपने मैनू केसरी मद्दती सीं  काढतन ? तैन्ना तुशो फेसलो केरने बाले भोए ।
\v 28 पन अगर आंवं परमेशरेरी आत्मारे मद्दी सीं दुष्टात्मा कढतां त परमेशरेरी बादशाही तुशे नेड़े पुज़ोरी ए ।
\v 29 कोई केन्ची निग्र मैनेरे घरे मां केन्च़े गेई सखते; दे तेसेरो माल सबाब लुट्टी सखते; पेइले ज़ाँ तगर तैस निग्र मैनू बंधे नन्ना ? बन्धनेरे बाद तै तैस घरे लुट्टी सखते  ।
\v 30 ज़ै मीं सीं साथी नेईं तै मेरे खलाफे, दे ज़ै मीं सीं साथी आकोठु ना केरे तै इरहां उरहां बिट्लाते ।
\v 31 ऐलहेरे लेई आंवं तुसन सीं ज़ोताईं की; मैनू केरे सारे पाप ते बुरू बाकेरू माफ़ भोलु पन परमेशरेरी आत्मारे खलाफ बाकेरू माफ़ ना भोलु ।
\v 32 अगर कोई मैनेरे मठ्ठेरे खलाफ किछ ज़ोते, त तैस भी माफ़ भोलू, दे  ज़ै  पन परमेशरेरी आत्मारे खलाफ बकते; त तैस मैनू ना इस दुनियाई मां माफ़ भोलु दे ना एजने बैली दुनियाई मां माफ़ भोलु ।
\v 33 या तुस बुट्टे जो रोड़ु ज़ोथ दे तैसेरी फले जो भी रोड़ु ज़ोथ; दे नता तुस तैस बुट्टे जो बुरू ज़ोथ; दे तैसेरे फले जो भी बुरू ज़ोथ किजोकी बूट आपने फले सीं पिशैनोते ।
\v 34 हे सपेरे बच्चाव तुस बुरे भोइतां रोड़ी गल केन्च़ेरे ज़ोइ सखतथ? किजोकी ज़ैन दिले मां भोते तैन्ने ज़बांनी पड़ एईते ।
\v 35 रोड़ो मैनू रोड़े खज़ांने मरां रोड़ी चीज़ां कढ़ते; दे बुरो मैनु बुरे खज़ांने मरां बुरी चीज़ां बेइर कढ़ते ।
\v 36 ऐलहेरे लेई आवं तुसन सीं ज़ोतां की फेस्लेरी दिहेड़ी लोकन एपनी हर एकी बुरी गलारो हिसाब देनों भोलो ।
\v 37 किजोकी तुस आपने कमेंइं, दे एपनी गल्लेंइं सीं घर्मी या पापी भोंनेथ ।
\v 38 दे तैखन किछ फरीसी, दे किछ तेन्केरे गुरु ज़ोने लगे; हे गुरु आस तीं केरां कोई निशान हेरनों चहतम ।
\v 39 पन यिशु ए तैन जुवाब दितो; इस ज़मानेरे बुरे, ते हेरामीं लोक निशान हेरनों चहतन; पन तैने युहन्ना नेबेरां आलावा होरो कोई निशान ना हेरालो ।
\v 40 किजोकी ज़ैच़रे युहन्ना नबी ट्लाई दिहाड़े दे ट्लाई रात मेछ़लारे पैटे मां राव ; तैन्च़रे आबने मैनेरू मठ्ठू भी ट्लाई दिहाड़े, ते ट्लाई रात ज़मीनी मां रालो।
\v 41 नेनवेरे लोक आदालतारे दिहाड़े इस ज़मांनेरे लोकन साथी खड़े भोइतां मुर्ज़म बनाले; ऐलहेरे लेई की तैनेंइं युहन्ना नेबेरे ज़ोंने सीं तोबा त कियोरी थी ; ते हेरा ईड़ी तैए, ज़ै युहन्ना करां भी बडोए ।
\v 42 दखनेरी रानी (मालिका) आदालतारे दिहाड़े इस ज़मांनेरे लोकन साथी मुजरम बनाली; किजो की तै बड़े दुराराँ सुलेमानेरू गियान शुनेरे लेइ आवरी थी; पन ते हेरा ईड़ी तैए, ज़ै सुलेमाने करां भी बडोए ।
\v 43 ज़ैखन केन्ची मैनू रां दुष्टात्मा निसी गाचे, त तै आपने आरामेरे लेइ बेरान ठारां हांठचे ; पन ज़ैखन तैस ठार ना मैल्ले ।
\v 44 त तै ज़ोचे की आंवं वापस आपने तेस्से घरे मां गातीं ; ज़ैस मरां निसोरी थी; दे ज़ैखन तै वापस एइचे, त तैस घरे खाली ते साफ सुथरु मैलते ।
\v 45 फिरी तै गाती, ते एपू साथी होरी सत दुष्टात्मा आनती, दे तैना सब तैस्मां रैतिन; दे तैस मैनेरो हाल पेइले हाले करां भी जादे बुरो भोते ; तैन्च़े इस ज़मानेरे बुरे लोकां केरो हाल भी एरो भोंनो ए ।
\v 46 हेजु मस्सां यीशु मैन्न सीं गल्लाँ केरने लोरो थू; त बेइर तैसेरी आमां ते ढ्ला खड़े भुए ; तैना तैस सीं गल केरनी चाते थीये ।
\v 47 केन्चे गेइतां यीशु सीं ज़ोवं ; बेइर तेसेरी आमां ते ढ्ला खेड़ोरे ; तैना तीं  गल केरनी चातन ।
\v 48 यिशु ए पत्तो देने बाले जो ज़ोवं ; कौन ए मेरी आमां, दे कौन मेरे ढ्ला ?
\v 49 तैखन यीशु ए आपने चेलां केरे पासे इशारो केरतां ज़ोवं ; हेरा मेरी आमां, ते मेरे ढ्ला इनान ।  किजोकी ज़ै कोई मेरे आसमानी बोव्वेरी मेर्ज़ी पड़ च़लते तेहे मेरो ढ्ला दे मेरी बेहीन, दे मेरी आमा ए ।।
\c 13
\v 1 तैस दिहाड़े यीशु घररां निस्सो, ते डैलेरे बन्ने गेहितां बीशो ।
\v 2 तैसेरे च़ौवरे पासन लोकां केरी एतरी भीड़ थी, की फिरी यीशु एकी किशती मां गेइतां बीशो, ते सारे लोक बन्ने पड़ खड़े राहे ।
\v 3 तैखन तै तैन सीं कहैने तरीके सीं गल्लां केरने लगो की हेरा: की आक मैनू बीज़ बेने बालो बीज़ बेने घरेरां निसो ।
\v 4 बीज़ बेते बार किछ बीज़ बत्तारे बन्ने बीछ़ड़ु; ते तैन च़ुड़ौलेइं एइतां च़ुनु ।
\v 5 दे किछ घोड़ांगले  मां बीछ़ड़ु दे तेड़ी मित्ती ना थी तां तेन लुशी लग्गु ।
\v 6 पन ज़ैखन धुप निस्सी त तैन फुकोई ; ते ज़ील डुगधु न भोनेरी वजैई सीं शुक्की जेवं ।
\v 7 किछ बिज़ झ़ल्लन मां  बीछ़ड़ु; दे तैन झ़लेइं बामेईं फेलतां तैन दबेइ छ़डु ।
\v 8 पन ज़ैन रोड़ी ज़मीनी मां बीछ़ड़ु, त तैस फल भी लग्गो केन्ची शौव गुन्हा केन्ची शठ गुन्हा, दे केन्ची ट्लाई गुन्हा ।
\v 9 ज़ैसेरे कन शुन्ने बाले भोन ता तै शुने ।
\v 10 तेखन चेलेइं यीशु का एइतां पुछ़ु: तु लोकन सीं केहैनी केरे तरीके सीं गल्लां किजो केरतां ?
\v 11 यिशु ए जुवाब दितो: तुसन त आस्मानेरी बादशेहीयारो भेत समझ़नेरे लेइ अकल दितोरीए: पन तैन नेईं ।
\v 12 किजो कि ज़ैसका आए त तैस होरी भी मैलेलू; ते तैस का सुधी भोनू ए: दे ज़ैसका सेइंयां नेईं तैस करां तै भी घींनी गालेलो ज़ै भोली भी ता ।
\v 13 अव्वं तैन सीं ऐलहेरे लेई कहैन्न मां गल्लाँ केरतां की : तैना तकने ता तकतन पन पशैनी न बटन; ते शुने त शुनतन पन समझ़न नन्ना ।
\v 14 ईसाया नेबे भी ज़ैन ज़ोवरू थुं एस्से बारे मां तैनी भी ज़ोवरू थुं; की तुस शुन्ते ता राले पन समझ़ेले नन्ना : तकते त राले पन पशानेले नन्ना ।
\v 15 किजो कि ऐस कौमारे दिले पड़ चरभी भेरोरी ए : ते ऐना उकड़ु शुनतन; ते ऐनेइं एपनी एछ़ी तुंमतां रेखोरीन : कधे एरू न भोए की तेना एछ़ेंइं सेंहीं लंहंन ते कंनेइं सेंहीं शुंनन दे दिले सेंहीं  समझ़न ते मेरे पासे फिरन दे आंवं तेन ठीक केरीं ।
\v 16 पन तुशी एछ़ी मुबारकान किजोकी तुस लहतथ दे तुशे कन्न मुबारकान किजो कि तुस शुंनतथ ।
\v 17 किजो कि अव्वं तुसन सीं सच़ ज़ोताई की बड़े नबी, ते परमेशरे लोक चहते थीये: की ज़ैन तुस हेरने लोरेथ तैना ऐन हेरनू चहते थीये पन न हेरी बटु, ते ना शुनी बटु ज़ैन तुस शुने लोरेथ ।
\v 18 हुनी तुस बीज़ बेने बालेरी केहेनारो मतलब शुना ।
\v 19 ज़ैखन कोई बादशेहीयरो पैगाम शुनाते, पन समझ़े नन्ना : किजोकी शैतान एइते, दे ज़ैन बीज़ तैसेरे दिले मां बेवरू थुं तैन केढतां घिंनी गते एह तैस बीज़ेरो ज़ेरो ए ज़ैन बत्तारे बंने बेवरू थुं ।
\v 20 ज़ैन बीज़ घोड़ांगले मां डुल्लू; तैस मैनेरू ज़ेरू, ज़ै परमेशरेरे बचन शुनते ख़ुशी सीन कुबुल केरते ।
\v 21 पन सेही तरीके सीं पक्को मज़बुत न भोए : पन बचनेरे ज़ोने सीं ज़ैखन ज़ुलम या दुःख मसीबत एइचे, त तै बिछ़ड़ी गहते ।
\v 22 झ़ैल्लन मां बीज़ झ़ड़नेरो मतलबे की ज़ैना बचन त शुंनतन : पन दूनियारो फिक्र ते दोव्लतारो फरेब तैस दबेइ छ़डते, दे तै बेफल रेई गाते ।
\v 23 पन ज़ै रोड़ी ज़ेरी ज़मीनी मां बेवरे बीज़ेरो ज़ेरहो तै ई ए; ज़ै वचन पड़ते, दे शुनते दे तैस फल भी लगते केन्ची शौव गुन्हा केन्ची शठ गुन्हा, दे केंची ट्लीही गुन्हा ।
\v 24 यिशु ए तैन अक होरी कहांनी शुंनाइ, की आस्मानेरी बादशाही तैस मैनेरी ज़ेरी ए ज़ैनी आपने ऊडारे मां रोड़ु बीज़ बेवं ।
\v 25 पन ज़ैखन तै झ़ूलोरो थू, त तैसेरे दुश्मनें एइतां तैसेरे ऊडारे मां जंगली बीज़ बेवं ।
\v 26 ज़ैखन पट्लां शिल्लां लगां लगने त तैन जंगली बीज़ भी साथी लग्गु  ।
\v 27 मालकेरे नोकरेंइं एइतां तैस सीं ज़ोवं: कुन तीं आपने ऊडारे मां रोड़ु बीज़ ना थुं बेवरु ।
\v 28 तैनी जुवाब दितो : एन केन्ची दुश्मनेरू कमें : नोकरेइं पुछ़ू कुन तु चहतां की आसां गेइतां तैन पुट्टी छ़डम ।
\v 29 पन तैनीं ज़ोंवं नन्ना : एरू  ना भोए की तैस साथी तुस गेहूं भी पुटथ ।
\v 30 लून्ने तगर दुइये साथी बेडोंने देथ दे लूनते बार आवं एपु लूने बालन सेंहीं ज़ोइल्हो ; की पेहिले जंगली बीज़ लूंनतां अग्गी मांफुक्नेरे लेइ आकोठु केरा : दे फिरी  तुस गेंहूं मेरे खाते मां जन्मा केरतां रेखाथ ।
\v 31 यिशुए तेन आक होरी कहांनी शुंनाइ की आस्मानेरी बादशाही  रेईयारे बीज़ेरी ज़ेरिहे : ज़ेंन एकें मेंने अन्हूं दे आपने ऊडारे मां बेंवं ।
\v 32 एन  बीज़ सेभी बीज़न केरां निकु भोते पन ज़ेखन बेडोते ता ज़ेरहो बूट बनते एड़ी तगर की च़ूड़ोल्लु भी तेसपड़ बिशतन ।
\v 33 यिशुए तैन अक होरी कहांनी शुंनाइ की आस्मानेरी बादशाही: आम्लटेरी ज़ेरीहे ज़ैन एक्की कोंन्शां आनुहुं; दे हछे आट्टे मां मलांवं दे सारु आट्टु आम्लट्टु बेनी जेंवं ।
\v 34 ऐना सैरी गल्लां यि शुए क्हेंनी केरे तरीके शुंनेइ: ते यिशु क्हेंनी केरे बगैर किछ ना थू शुंनातो ।
\v 35 ताके नेबी केरी ज़ोवरी गल पुरी भोए की : अव्वं कहेंनी केरे लेइ आपनी ज़बान खोल्हेलो: दे तैना गल्लां ज़ोलो ज़ैना दुनिया बन्ने करां पेइली गुमशुदा थी ।
\v 36 तैखन यीशु लोकन करां आलग भोइतां घरे अन्तर च़लो जेव; दे तैसेरे चेले तैस का एइतां ज़ोने लगे की तु ऐसन जंगली बीज़ेरी कहैनारो मतलब समझ़ा ।
\v 37 यिशु ए जुवाब दितो: ज़ै रोड़ु बीज़ बेत : तै आब्ने आदमें ।
\v 38 ऊडार ई दुनियाए रोड़ु बीज़ परमेशरेरी बादशाही हासल केरने बाले लोक: दे ज़ैन जंगली बीज़े तैना शैतानेरे लोकां केरे बारे माए ।
\v 39 ते दुशमन ज़ैनी तैन बेवरू थुं तै शैताने: दे लूंन्नेरो मतलब इस दुनियारो आंत भोंनोएं ते  लूंन्ने बाले परमेशरे फरिश्तेन ।
\v 40 ज़ैन्च़रे जंगली बीज़ेरी पैदावार आग्गी मां छ़ैडतां फुकतन तैन्च़रे इस दुनियारो अंत भोंनोव ए ।
\v 41 मैनेरू मठ्ठू आपने फरिश्ते भेज़नेन ते तैनेइं परमेशरेरी बादशेही मां पाप केरने बेली   सैरी चीज़ां ते पापी लोक आकोठे केरनेन ।
\v 42 दे तैना अग्गारी भेठी मां छ़डनेन ज़ेड़ी तैना लोक लेरां देंते ते दंत च़ापते राहेले ।
\v 43 तेईस धर्मी लोक आपने बाजेरी बादशेही मां दिहाड़ेरे ज़ेरे चमकेले: ज़ैस कन भोन त तै शुने ।
\v 44 आस्मानेरी बादशाही तैस दोव्लतरी ज़ेरी: ज़ैस एक्की ऊडारे मां दब्बोरी थी ज़ै एक्की मैने तोपी; ते तैस मैल्ली भी; दे फिरी छ़पैइतां छ़डी : दे फिरी ख़ुशी सीं अपने घरे जेव; दे अपनु सब किछ बेच़तां तैन ऊडार घिंनु
\v 45 आस्मानेरी बादशाही तैस सोवदागरेरी ज़ेरी ए, ज़ै कीमती मोती तोपतो थू ।
\v 46 ज़ैखन तैस अक कीमती मोती मैलो, त तैनी आपनु सभ किछ बेच़तां ते मोती घिंनों ।
\v 47 आस्मानेरी बादशाही तैस जालेरी ज़ेरी ए, ज़ैन डल्ले मां छ़डु दे तैस मां हर किस्मेरी मेछ़ली लेगी ।
\v 48 दे ज़ैखन जाल भेरोई जेवं ता लोकेइं खीचतां कनारेकढू ; ते बिशतां रोड़ी रोड़ी मेछ़ली टोकरन मां रेखी ते बुरी बुरी मेछ़ली शैरी छ़ैडी ।
\v 49 दुनियारे अनते मां भी एरू भोनु ए : की फरिश्ते एजनेन, दे तैनेइं पापी लोक धेर्मी लोकन केरां आलाग केरनेन ।
\v 50 दे तैना अग्गारी भेठी मां छ़डनेन ज़ैड़ी तैना लोक लेरादेते, दे दत च़ापते राले ।
\v 51 यिशु ए ज़ोवं : कुन तुसेई ऐना सैरी गल्लां सेम्झ़ी तैनेइं ज़ोंवं हां ऐसेइं सेम्झ़ी ।
\v 52 तैखन यिशु ए तैन सीं ज़ोवं : शेरितारो हर गुरु ज़ैस आस्मानेरी बादशेहीयारु गियान मैल्लेर एक्की एरे मुकान मालकरो ज़ेरोए, ज़ै आपने खज़ाने मरां नोवीं ते पुरेनी दुइये किस्मां केरी चीज़ां कढते ।
\v 53 ज़ैखन यिशु ए ऐना सभ कहेनी शुनेई त तै तैठां आग्रोवं  च़लौजेव ।
\v 54 दे आपने शहारे मां एइतां तेठेरे प्राथना भावने मां गेइतां तालीम देने लगो : दे लोक तैसेरी तालीम शुन्तां हेरान भोइतां ज़ोने लगे ऐह आकल बुधि ते ऐना चमत्कार कोठां एस हासल भुए ।
\v 55 कुन ऐन तैस ठारेरू मठ्ठु  नेईं ?  दे कुन ऐसेरी  आमरू नोवं मरियम नेईं, दे कुन याकुब युसफ शमुन ते युहुदा ऐसेरे ढ्ला नेईं ।
\v 56 दे एसेरी सभ बेइना ईशे इड़ी न रान ? फिरी ऐस्मां  ई करतुत कोठां आई ।
\v 57 ते  ऐनेइं सेभेइं ऐसेरी वजाई सीं पतरोवं बेदलोए: पन यिशु ए तैन सीं ज़ोवं : नब़ी सिर्फ  आपने मुल्खे मां आपने रिशतेदारन मां बेज़त भोते : होरो कोची नन्ना । ऐलहेरे लेई यिशु ए तैड़ी तैन केरी बेकेदरारी वजाई सीं जादे चमत्कार ना हेराए ।।
\c 14
\v 1 तैइस हिरोदेस ज़ै मुलखेरो च़ेवरोवं हिस्से पड़ हुकुमत केरतो थू: तैनी यिशु एरी तारीफ शुनी ।
\v 2 हिरोदेसे अपने सेवकन सीं ज़ोवं : ऐह युहन्न ए ज़ै बपतीसमो देने बालो थू, ऐह मुड़दन मरां ज़ीतो भोवरो, ऐलहेरे तै चमत्कार हेराते ।
\v 3 असलिती मां हिरोदेसे युहन्ना ट्लेइतां जेल्ही मां छ़डरो थू: एसेरी वजाही सेंहीं तेसेरो ढ्ला फिल्पुसेरी कोंन्श हिरोदियास थी ।
\v 4 किजोकी युहन्ने हिरोदेसे सीं ज़ोवरू थुं; की फिलपुसेरी कोन्श रखनी तेरे लेइ ठीक नेहीं ।
\v 5 दे हिरोदेस युहन्ने कतल केरनो चहतो थू; पन लोकन करां डरतो थू  किजोकी लोक युहन्ने नब़ी मनते थीये ।
\v 6 हिरोदेसेरी ज़रम दिहेड़ी मां हिरोदियासारी कुइंयां मेमहना केरे सामने नच़तां हिरोदेस खुश कियोरो थू ।
\v 7 ते हेरोदेसे तैस सीं  वाइदो कियोरो थू की : तु ज़ैन मग्गेली आवं तैन्ने देइलो ।
\v 8 कुईयां एपनी आमारे ज़ोने पड़ ज़ोवं: की मींजेई युहन्ना पबतिस्मो देने बालेरी करोड़ी थाले मां मग्गा ।
\v 9 ऐन शुन्तां हिरोदेसे बड़ो आफसोस भोव :पन आपने मेमहंना केरे सामने कस्म खानेरी वजाई सीं हुक्म दितो की कुइये युहन्नेरी करोड़ी केटतां देथ ।
\v 10 त्ताली तैनी मैनू भेज़तां  युहन्नेरी करोड़ी कट्टाई  ।
\v 11 युहन्नेरी करोड़ी थाले मां रेखतां कुइयेका दिती: ते तै तैसां  एपनी आंमा का घिंनतां जेई ।
\v 12 तैखन युहन्नेरे चेले आए : ते तैनेइं तैसेरी लाश छ़ुइतां निही ते देबतां छ़डी ते गेहितां यीशु ए पत्तो दितो ।
\v 13 ज़ैखन यिशु ए ऐन शुनू त तै किशतारे ज़िरये एक्की बेरान ठैरी जो जेव: ते लोकन पत्तो लग्गो त तैना पैदल तैस पती च़ले जे ।
\v 14 ज़ैखन यीशु किशती मरां ओस्सो त तैनी बड़े लोक पुतोरां एइते लाए : ते तैस तैन पड़ बड़ो तरस आव ; ते तैनी तैन्केरे बीमार लोक बज़झ़ाए ।
\v 15 ज़ैखन ड्लौवझ़ भोई त यिशु एरे चेले एइतां ज़ोने लगे : की ई ठार बेराने ते ठढ भी भेवरिए : ते एन लोकन भेज़ी छ़ड ते कोस्कोई ड्लोवें मां गेहितां किछ खाने जो घिंनन ।
\v 16 यिशुए ज़ोवं: ऐना भेज़ने ज़ुरुरी नेईं तुस्से एनकेरे लेइ किछ खाने जो आना।
\v 17 चेलेइं जुवाब दितो: इड़ी आसंन का सिर्फ पांच़ रोट्टी ते दुई मेछ़लीन ।
\v 18 यिशुए ज़ोवं: तैना इरहां मींका आना ।
\v 19 ज़ैखन तैनी लोकन घासे पड़ उंढे बिशनेरो हुक्म दितो त पांच़ रोट्टी ते दुई मेछ़ली हथे मां रेखतां आम्ब्रेरे पासे तेकतां बर्कत दिती ? फिरी तैनी रोट्टी ट्लौड़तां आपने चेलन का दिती ते चेलेंइं तेना लोकन दिती ।
\v 20 सेभेइं  रेज़तां रोट्टी खेई : ते चेलेइं  ट्लाउटोरे टूकड़ाँ केरी बहरे टोकरी सेल्ली।
\v 21 रोट्टी खाने बाले लोकां केरी तेधात कोन्शां ते मठ्ठां केरे आलावा कोई पांच़ हज़ार थी ।
\v 22 तैसेरां बाद यिशु ए अपने चेलन हुक्म दितो की : तुस किशती मां बिशतां झिली पार जो गाथ ते आंवं एन लोकन वापस भेज़तां एइतां ।
\v 23 ज़ेखन यिशु ए तैना लोक वापस भेज़े ता एपु ऐकैलोप्रार्थना केरने एक्की पहाड़े पड़ जेव: रात भेवरी थी ते यीशु आकैलो थू ।
\v 24 एतरे मां किशती बन्ने करां दुर पुज़ोरी थी ते हछी हवा च़लने सीं किशती झुटे खाती थी ।
\v 25 रातारे च़ोवरों पारहे यीशु झिली पड़ मेइं च़लतो चेलन का नेड़े पुज़ो ।
\v 26 ज़ैखन चेलेइं यीशु झिली पड़ मेइं च़लतो लाउ त तैना डेरी जे तैनेइं बुझ़ू ऐह भुत एवरो ए, ते डेरतां चिन्डां लगे मारने ।
\v 27 पन यिशु ए तैन जो लुशी ज़ोवं: डरा नन्ना हिमंत रखा ।
\v 28 पतरसे तैस जुवाब दितो : ए प्रभु अगर तुएस: त मीमीं हुक्म दे ते आंवं भी पैनी पड़ मेइं च़लतो तीं का एज्जीं ।
\v 29 यिशु ए ज़ोवं एई : ते पतरस किशती मरां ओसतां यीशु का गानेरे लेइ पपैनी पड़ मेइं च़लने लग्गो ।
\v 30 पन ज़ैखन हावा ज़ोरे सीं च़लने लगी त पतरस डेरी जेव ते डूबने लगो : तैखन तैनी चिन्डां मारते ज़ोवं : हे प्रभु मीं बच़ा ।
\v 31 यिशु ए लुशी आपने हथे सीं झफ देइतां पतरस ट्लातो ते ज़ोवं : घट भरोसे बाला तीं शक कीजो की ।
\v 32 ज़ैखन दुइये किशती मां बीशोरे थीये त हावा रुकी जेई ।
\v 33 तैखन ज़ैना किशती मां बीशोरे थीये ता तैनेइं यीशु का मथो टेको ते ज़ोने लग्गे : तु सच़े परमेशरु मठ्ठुस ।
\v 34 ज़ैखन तैना झील लेघता पार गनेसरत आलाके मां उतरे ।
\v 35 ता तैठेरे लोकेइं यीशु पशानों ते आस पासेरे आलाक्न मां खबर दिती : ते लोकेइं सारे बीमार यीशु का आन्हें ।   ते तैना मिनत केरने लगे की आसंन सिर्फ आपने लिग्ड़े सीं हुरने दे ते ज़ेतरेइं तैसेरे लिग्ड़न सीं हथ लाव तेतरे ठीक भुए ।।
\c 15
\v 1 तेईस किछ फ्रिसी ते किछ धर्म गुरु युरोशलेमें मरां यीशु का आए ते ज़ोने लगे ।
\v 2 तेरे चेले सियांना केरी रस्मरे खलाफ किजो च़लतन ते ना रोट्टी खाने करां पेहिले हथ धोंन ?
\v 3 यिशुए जुवाब दितो: तुस किजो एपनी रस्मीं सीं परमेशरेरी खलाफ वर्ज़ी केरतथ ?
\v 4 किजोकी परमेशरे ज़ोवरु ए, की आपने हाज बोवेरी इज़त केरा : ते ज़ै कोई आपने हाज बोवे जो बुरु ज़ोलो तै ज़ुरुर मारो गह्ल्हो ।
\v 5 पन तुस ज़ोतथ की अगर कोई हाज बोव्वे सेंहीं ज़ोए की मेरी ज़ेस चीज़ी सेंहीं तुसन फेइदो भोतो थू तै परमेशरे जो दिती ।
\v 6 ता एस गल्ली पड़ आपने हाज बोव्वेरी इज़्त केरनी फ़र्ज़ नेईं, इंच़रै ता तुसेइं आपने रुवाज़े सीं परमेशरेरो वचन रद्दी कियुं ।
\v 7 ह दुनिया दाराव ईसाया नेबे खुब नबुत कियोरी थी की ।
\v 8 ऐना लोक ज़बाना सीं ता मेरी इज़्त केरतन पन एन करो दिल मीं करां बड़ो दुरे ।
\v 9 ऐना लोक बेफेइदी मेरी स्तुति केरतन: किजो कि ऐना मैनू केरे हुक्मेरी तालीम देतन ।
\v 10 यिशु ए मैनु एपु का कुजेईतां ज़ोवं : शुना ते समझ़ा ।
\v 11 ज़ै चीज़ मैनेरे ऐशी मां गाचे तैस सीं तै नापाक न भोए : पन ज़ैन तैसेरे ऐशी मरां बेरोवं निस्ते : तैन्ने तैस नापाक केरते ।
\v 12 तैखन चेलेइं यीशु का एइतां ज़ोवं: कुन तु ज़ांनतां की फ्रीसेंइं एह गल शुनतां ठोकर खाई ?
\v 13 यिशु ए जुवाब दितो: ज़ै बुट मेरे आसमानी बोवें नेईं लेवरो : तै ज़ीलंना पुटतां छ़डनोएं ।
\v 14 तैन केरी पर्वहा ना केरा : तैना काने रखवालेन: अगर अक कानों होरी काने छ़ुईतां  च़लै ता दुइये ढढे उंढे ना बिछ़ड़ेल्हे  ।
\v 15 पतरसे ज़ोवं: एह कहंनी आसंन समझ़ा ।
\v 16 यिशु ए ज़ोवं : कुन तुस हेजु बे समझ़थ ।
\v 17 कुन तुस ना ज़ांनथ की ज़ैन किछ ऐशी मां गाते तैन पैटे मां गाते : ते फिरी पैटे मरां मल्बे सीं बेइर निस्ते ।
\v 18 पन ज़ैना गल्लां ऐशी मरां निसचंन :तैना दिले मरां निसचंन ते तैना मैनु नापाक केरचन ?
\v 19 किजो कि बुरे खियाल : कतल  ज़नाह  बदचनी झुठी शहादत, गेब्त दिले मेरां निसचे ।
\v 20 ऐना एरही गल्लन ज़ेंना मेंनु नापाक केरचन : पन हथ धोंने बगैर रोट्टी खाने सीं मैनू नापाक ना भोए ।
\v 21 यीशु तैठां च़लौ जेव, ते सुर ते सेइदेरे आलाके मां च़लो जेव ।
\v 22 तैस आलाकेरी आक कनानी कोंन्श यीशु का आई : ते फुकेरतां ज़ोने लगी एह परमेशर आब्ने दावद : मीं पड़ रैम केर मेरी कुइये मां दुष्टात्मा ए ज़ै तैस बड़ी स्ताचे ।
\v 23 पन यिशु ए जुवाब न दितो : एलहेरे लेइ यिशु एरे चेले नेड़े एइतां तैसका मिनत केरने लगे: की एस भेज़ी, दे किजो कि, एह चिंडां मारचे ते ईशो पीछो ना छ़डै ।
\v 24 यिशु ए जुवाब दितो: आंवं सिर्फ इसरेइलेरी हेरोरी भेडांन का भेज़ोरोंइं ।
\v 25 पन तै कोंन्श आई, ते यीशु का मथो टेकतां ज़ोंने लगी: प्रभु मेरी मदत केर ।
\v 26 यिशु ए जुवाब दितो: बचां केरी रोट्टी नेइतां कुतरन देंनी ठीक नेईं।
\v 27 तैस कोंन्शां ज़ोवं : एह परमेशर एन ता ठीके पन ज़ैना टुकड़े मालकेरी मेज़ी पड़रां बिछ़ड़तन तैना कुतरां भी खातन ।
\v 28 कोंन्शारे  एन ज़ोंने पड़ यिशु ए जुवाब दितो : एह कोंन्शे तेरो विशवास बड़ोए : तेरी मिनत कुबुल भुई ते तेसारी कुई तेखने ठीक भोईजेई ।
\v 29 यीशु तैठां निस्तां गलीलेरी झिलारे बनें पुज़ो : त्ताली तै एक्की पहाड़े पड़ गेहितां बिशी जेव ।
\v 30 ज़ैखन लोकेइं हेरू की लट्टे गल्लां केरतन कमज़ोर तकड़े भोतन टोंटे च़लतन ते कने लहतन ता तेंना बड़े हेरान भोईजे ते इसराइलेरे परमेशरेरी तारीफ़ केरने लगे ।
\v 31 ज़ैखन लोकेइं हेरू की लट्टे गल्लां केरतन कमज़ोर तकड़े भोतन टोंटे च़लतन ते कने लहतन ता तेंना बड़े हेरान भोईजे ते इसराइलेरे परमेशरेरी तारीफ़ केरने लगे ।
\v 32 यिशु ए आपने चेले एपु का कुजेइतां तैन सीं ज़ोवं : मीं एन लोकन पड़ बड़ी तरस एइचे: ऐना मैनू ट्लेई दिहेड़ी केरे देते बराबर मीं सीं साथी च़लोरेन एनका खाने जो किछ भी नेईं ते आंवं एन नियांन्ने भेज़ने ना चेई: कोस्कोई एरहु ना भोए की ऐना बत्ती मां रेहीगहंन ।
\v 33 यिशुएरे चेलेइं जुवाब दितो: आसां इस बियाबांने मां एतरे लोकां केरे लेइ रोट्टी कोठां आनम : ज़ैना सेभी केरे लेइ भोन ।
\v 34 यिशु ए पुछ़ू: तुसन का केतरी रोट्टीन ?तैनेइं जुवाब दितो : सत रोट्टीन ते किछ निकी निकी मेछ़ली भी आंनेह ।
\v 35 यिशुए तैन लोकन तल्ले मां बिशनेरो हुक्म दितो ।
\v 36 तैखन यिशु ए तैना सत रोट्टी ते मेछ़ली ट्लेई, ते परमेशरेरू शुकर केरतां ट्लोड़ी: ते आपने चेलन का दिती ते चेलेइं तैन मैन्न दिती ।
\v 37 सेभेइं रेज़तां रोट्टी खेई : ते बादे मां चेलेइं  ट्लाउठोरे टूकड़ां केरी सत  टोकरी सेल्ली ।
\v 38 रोट्टी खाने बालां केरी तेधात कोन्शां ते बचां केरे आलावा पंच़ हज़ार थी ।  यिशुए सब लोक भेज़े ते एपु किशती मां च़ैड़तां मगदन आलाके जो च़लौ जेव ।।
\c 16
\v 1 किछ फ्रिसी ते किछ सुदुकी यीशु का आए : ते तैस आज़मानेरे लेइ तैस करां कोई आंमब्रेरो निशान हेरांनेरे लेइ ज़ोवं ।
\v 2 यीशुए जुवाब दितो : ज़ैखन ड्लोवझ़ भोचे ता तुस जोतथ की मौसम रोड़ोए किजोकी आंमब्र लाले |
\v 3 ते झ़ेझ़ां जोतथ की आज़ झ़ाड़ी लगनियें ते बिदलार लगोरिए तुस आंमब्र ट्लड़ेरु हेरतां मौसमेरो अंदाज़ो लातथ, पन ज़मांनेरो निशान न पशेंनी सख्थ |
\v 4 इस जमांनेरे बदकार ते ज़ालम लोक निशान मगतन : ते तैन युहन्ना नेबेरां आलावा होरो कोई निशान न दितो गालो : ते युहन्ना नब़ी तैन शैरतां च़लौ जेव ।
\v 5 यीशुएरे चेले झिली पार पुज़ी जे : पन रौट्टी साथी नेनी बिसरोरी थी |
\v 6 यीशुए तैस्सेहीं ज़ोंवं : खबरदार फ्रिसी केरे ता सुदुकी केरे अंमलटे केरां हुशार रेहीयथ |
\v 7 ते तैना एपुम्मेहीं बेंस केरने लगे की आसेइं रौट्टी नेहीं अहंनोरी ।
\v 8 यीशुए एस गल्लरो पत्तो थु एल्हेरलेइ तैनी ज़ोंवं : बेआक्ल्लाव  एपुम्मेहीं कीजो बेंस केरतथ की आसंन का रौट्टी नेहीं |
\v 9 कुन तुसेइं हेजु नेहीं बुझ़ेरू ? तुसन पांच़ हज़ार मैनु केरे लेइ तैना पांच़रौट्टी ते दुई मैछ़ली याद नेहीं : ते होरी टुकां केरी कैतरी टोकरी सेल्होरी थी ?
\v 10 ते तैना च़ौवर हज़ार मैनु केरे लेइ सत रौट्टी ते टुकां केरी कैतरी टोकरी सेल्होरी थी ?
\v 11 तुस की ना समझ़थ की मीं तुसन फ्रिसी केरे ता सुदुकी केरे अंमलटे केरां हुशार रहंनेरे लेइ ज़ोवरू थुं : रौट्टी केरे लेइ ना थुं ज़ोवरु ?
\v 12 तैखन तैनकेरी समझ़ी मां आवं की यीशुए फ्रिसी केरे ता सुदुकी केरे रौट्टी केरे लेइ नेहीं बल्के आसंन एनकेरी  तालीमीं केरां हुशार रहंनेरे लेइ ज़ोवरू थुं ।
\v 13 ज़ैखन यीशु कैसरेरे फ़िल्पी आलाके मां आव ता तैनी आपने चेलन पुछ़ु : आब्ने आदम कौने लोक एस बारे मां कुन ज़ोतन ?
\v 14 चेलेइं ज़ोंवं : किछ ज़ोतन युहन्ना बपतीसमों देंने बालोए, ते किछ ज़ोतन इलिया, ते किछ ज़ोतन यरमींयां ते किछ ज़ोतन नेबन मैरां कोई अकज़ैरोहे ।
\v 15 यीशुए तैन पुछ़ु : पन तुस मीं जो कुन ज़ोतथ ?
\v 16 शुमौन पतरसे जुवाब दितो : तु ज़िंते परमेशरेरु मठ्ठु, मसहीआस ।
\v 17 यीशुए जुवाब दितो : एह युनेरे मठ्ठा  शुमुंन तु मुबरकआस किजोकी एह गल केंचे नेहीं बल्के मेरे आसमानी बोंवें तीं पड़ ज़ेहीर कियोरीए ।
\v 18 ते आवं तीं सेंहीं ज़ोतांहीं : की तु पतरस आस ते आवं इस पक्की ठैरी आपनी कलीसिया बनेइल्हो ते मौवत भी तैस पुड़ आसर ना केरेल्ही ।
\v 19 आवं आपने आसमानी बौवेरी चैबी तींका देल्हो : ते ज़ैन किछ तु ज़मीनी पुड़ बंधेल्हो तैन आंम्ब्रे मां बेंधोल्हु ते ज़ैन किछ तु ज़मीनी पुड़ खोल्हेल्हो तैन सभ किछ आंम्ब्रे मां खोल्होलु ।
\v 20 तैखन यीशुए चेलन जो  ज़ोंवं : की एह गल केंची सेंहीं ना ज़ोइयथ की आवं मसही आहीं ।
\v 21 एसेरे बाद यीशुए आपने चेलन पुड़ ज़ैहीर केरनु शुरू कियों : की तैसेरू युरोश्लमें मां गहंनु ज़ुरूरी थुं, ताके तै बुज़ुरगन ते सरदार कहींन्न ते शेरयातारे गुरु केरे हाथेइं बड़ो दुःख झ़़ेल्ले, ते कतल कियो गाल्हो ते ट्लेइंयावं दिहाड़े फिरी ज़िंतो भोल्हो  ।
\v 22 पतरसे तै आलग नियो ते तैस समझ़़ांने लगो, की एह प्रभु  हरगज़ नेहीं : तीं सेहीं एरहु कधे ना भोल्हु
\v 23 यीशुए मुड़तां पतरसे सेंहीं ज़ोंवं : एह शैतान : मेरे तुत्तरे आगरां नश : तु मेरी बत्ती मां मेरे लेए रुकावट लोरोस बन्ने,तीं परमेशरी गल्लां केरो नेहीं बल्के मैनु केरी गल्लां केरो खियाल रहते ।
\v 24 तैखन यीशु ए आपने चेलन सेहीं ज़ोवं : आगर कोई मेरी पैरवी केरनी चहते, ता तैसेरे लेइ ऐन ज़रूरीऐ की तै एपनी जांनारो इनकार केरे ते आपने लेइ फंसी साथी च़लाए ते मीं पत्ती च़ले ।
\v 25 किजोकी ज़ै कोई आपनी जान हफाज़ती सीं रखनी चहलो: ता तै तैस गुंवाल्हो : ते ज़ै आपनी जान  गुंवाल्हो : ता तै नोंवीं ज़िंदगी हासल केरेल्हो ।
\v 26 आगर कोई सारी दुनिया हासल केरे ते एप्नी जांनारो नुकसान कमाए; ता तैस कुन फ़ैइदो भोलो ? या मैनु एप्नी जांनरे बदले कुन देल्हो ?
\v 27 किजोकी ज़ैखन अब्ने आदम आपने बौवेरी मेमाही मां आपने फ़रिशतन  साथी एजेलो : तैखन तै हर केंची आपने आपने कियोरे कम्मा केरो फल देलो । आवं तुसन सेहीं सच़ ज़ोतांई की किछ लोक ज़ैना इड़ी खड़खड़ेन, ज़ां तगर अब्ने आदम एप्नी बादशैई मां एइंते ना लालाले, तां तगर मौवतरो मज़ौ ना च़खेल्हे ।
\c 17
\v 1 शेई दिहेड़ना बाद यिशुए पतरस याकुब ते याकुबेरो ढ्ला युहन्ना एपु सीं साथी एक्की उचे पहाड़े पड़ निहिये ।
\v 2 तैड़ी तैसेरी शकल बेदलोई जेई : तैसेरू तुतर दिहाड़ेरु ज़ेरू चमकने लगु ते तैसेरां लिगड़ां हीवेरां ज़ेरां छ़ीतां सुपेद थीयां ।
\v 3 तैखन तैनेइं मुस्सो एल्लया यीशु सीं गल्लां केरते लाए ।
\v 4 पतरसे यीशु सीं ज़ोवं : ईशु इड़ी रानू रोड़ु ए, आगर तु चहातस ता आंवं ट्लाई डेरे बनताइं, आक तेरे लेइ ते आक मुसेरे लेइ ते आक इलीयारे लेइ ।
\v 5 पतरस ऐह गल मस्सां हेजु ज़ोंने लोरो थू ता : आक बड़ी उज़ली चमकती बिदलार तैन पड़ एइतां टिकी ते तैस बिदलारी मरां ई आवाज़ आई : एन मेरु ट्लारु मठ्ठुए: ज़ेस सीं आंवं खुशीं एसेरी शुना ।
\v 6 ज़ैखन चेलेइं एह आवाज़ शुनी ता डरतां तुतरेरे भारे बिछ़ड़ी जे ।
\v 7 पन यिशु ए एइतां तैन हथ लाव ते ज़ोवं : उठा डरा नन्ना ।
\v 8 ज़ैखन तैनेइं एछ़ी खोलली; त यिशु एरे आलावा होरो कोई ना लाहू ।
\v 9 ज़ैखन तैना तैस पहाड़े पड़रां उंढे ऐवरे थीये ता यिशु ए तैन ताकिद केरतां ज़ोवं : की ज़ैन किछ तुसेइं लाहेरु ए आब्ने आदम ज़ां तगर मुड़दन मरां ज़िंतो ना भोए तां तगर केन्ची सीं ना ज़ोइयथ ।
\v 10 चेलेइं तैस पुछ़ु की धर्म गुरु किजो ज़ोतन की एल्लयारू नेब़ी ज़ुरूरी पेइलू एजनू ए ।
\v 11 यिशु ए जुवाब दितो : एल्लया ज़ुरुरी एजेलो ते सभ किछ बहाल केरेलो ।
\v 12 पन आंवं तुसन सीं ज़ोतां की एल्लया ता पेइलो एवरोए ते हुनी तैना तेस पशैनी ना बटन : बल्के ज़ैन चहूं तैस सीं तैने किंयु ऐन्च़रे अब्ने आदम भी तैन  साथी दुःख भोगेलो ।
\v 13 तैखन चेलेइं बुझ़ु की यीशु तैन सीं युहन्ना बपतिसमो देने बालेरे बारे मां ज़ोने लोरोए ।
\v 14 ज़ैखन यीशु हछे लोकन मां पुज़ो ता आक मैनू यीशु का आव ते ज़ेधू तल्ले लेइतां ज़ोने लगो ।
\v 15 हे प्रभु मेरे मठ्ठे पड़ रैम केर ; तैस मिर्गारी वजाई सीं दोवरे एइतन ते तैन मठ्ठु जादे केरतां आगी ते पैनी मेझो खिरकते ।
\v 16 मीं तैन मठ्ठु तेरे चेलन का आनेरु थुं : पन तैनेइं तैन मठ्ठु ठीक ना केरी बटु ।
\v 17 हे बे आकल लोकाव ;अव्वं कैइस तगर तुसन सीं साथी भोनोइं आंवं कैइस तगर तुशो दुःख झ़ेलतो रेइलो ? तैन मठ्ठु इरहां मीं का आन्ना ।
\v 18 यिशुए दुष्टात्मा झ़ीड़काई ते तैस मठ्ठे मरां निसी ते तैन तेखने ठीक भोई जेवं ।
\v 19 तैखन चेलेइं नराले ज़ेरहे यीशु का गेहितां पुछ़ु :ऐसन करां तै दुष्टात्मा की ना केढोई ।
\v 20 यिशु ए जुवाब दितो: तुशो विश्वास घट्टे: अव्वं तुसन सीं सच़ ज़ोताइं की आगर तुसन मां सीवलारे गलेवे ज़ेतरो भी विशवास भोलो; ता तुस उस पहाड़े जो ज़ोल्ले की इठां घिसतां उड़ही गा; ता तैन गाहेलु : ते तुशे लेइ कोई भी कम्म आसुख्तु ना भोलू  ।
\v 22 ज़ैखन तैना गलिले मां आकोठे भुए ता यिशु ए तैन सीं ज़ोंवं : आब्ने आदम भी मैनू केरे हवाले कियो गालो ।
\v 23 तैना तैस मैरी छ़डेले : ते तै ट्लेइयावं दिहाड़े फिरी ज़ितो भोलो चेले एन शुंनतां बड़े परेशान भुए ।
\v 24 ज़ैखन तैना कुफ्रनुहुमे मां पुज़े ता हेकलेरे (चुंगी टेक्स) धड़त घिंन्ने बाले पतरसे का एइतां पुछ़ने लगे, की तुशो गुरु हेक्लारी (चुंगी टेक्स) धड़त ना दे ?
\v 25 पतरसे जुवाब दितो: आंहं देते : ज़ेखन पतरस घरे मां पुज़ो ता यिशुएं पेहिले ज़ोंवं : शमुंन तेरो कुन हाले ? दुनियारे बादशाह केंन लोकन केरां धड़त घिंनतन आपने मठ्ठन केरां या होरी लोकन केरां ?
\v 26 ज़ैखन तैनी ज़ोवं की होरन करां ता यिशु ए ज़ोवं : फिरी ता मठ्ठां बरी भोई जेआं । पन तैन श्केइतारो मोको ना मैल्ले ता तू झिली पड़ गेहितां कटो लेइतां मेछ़ली ट्लेइयां; ते ज़ै मेछ़ली पेइली लगेली, ता तेसारू आशी खोलां, ते तीं च़ौवर सिक्के मैलनेन, ते तैना सिक्के नेहितां ईशो दुइये ज़ानाह करी चुंगी (धड़त)देइंयां ।।
\c 18
\v 1 तैखन चेले यीशु का आए ते पुछ़ने लगे: की आस्मानेरी बादशेही मां सेभन करां बडो कौवने ?
\v 2 तैनी आक निकड़ु मठ्ठु एपु का कुजाव ते तैन मुझ़ाटे खड़ु कियु ।
\v 3 ते ज़ोने लगो की सच़ी गल त ईए की तुस तबदील भोइतां निकड़े मठ्ठेरे ज़ेरे न बनथ त तुस परमेशरी बादशेही मां कधी दाखल न भोले ।
\v 4 ऐलेहेलेइ ज़ै कोई आपनों आप एक्की मठ्ठेरे बराबर बनालो; त तै हे आस्मानेरी बादशेही मां सेभन करां बडो भोलो ।
\v 5 ते ज़ै कोई  एरे ज़ेरे निकड़े मठ्ठे मेरे नोवें सीं कुबुल केरते; त तै मीं कुबुल केरते ।
\v 6 ते ज़ै कोई एन निकड़न मरां ज़ै मीं पड़ विशवास केरते; त केसकेरे लेइ अक बड़ी ठोकर बन्चे त तैसेरे लेइ एन्ने ठीके की ढ्लाटेरो ढ्लेईटोल तैसेरे गले ऊँढो  ढंढेईतां डुघे सुमुन्द्रे मां डोबतां छ़डोरो लोड़ते ।
\v 7 ठोकरां केरी वजाई सीं मीं आफ्सोसे इस दुनियाई पड़ ठोकरां त ज़ुरूर लेगनीन पन तैन पड़ आफ्सोसे ज़ैनकेरी वजाई सीं ठोकर लगे ।
\v 8 आगर तेरो हथ या तेरो पाव तेरे लेइ ठोकरारो ज़िरयो बनते; त तु तैस केटतां छ़ड; किजो कि तेरु टोंटु या कांनु बेनतां ज़िंदगी मां दाखल भोनू रोड़ुए; ते तेरे दुइये हथ पाव सथे भोने सीं अगर तु नरकेरी आगी मां गास ता तैल्लां केरतां तु टोंटु या कांनु बेनतां रोड़ोस ।
\v 9 अगर तेरी आछ़  तेरे लेइ पापेरो ज़िरयो बनते; त तु तेस केढतां शेरी छ़ड: एक्की एछ़ी सीं  ज़िंदगी मां दाखल भोनू रोड़ुए ते तेरी  दुइये  एछ़ी भोंने सेंहीं तु नरकेरी आगी मां गास त तेल्लां केरतां तु कानू बेनतां रोड़ोस ।
\v 10 खबरदार इना मेरे नीके नीके हुक्मन मरां तु केन्ची एरे ना बुझ़ां: किजोकी आंवं तीं सीं ज़ोतां की तैन केरे फरीश्ते हर बख्त मेरे आसमानी बोवेरे तुतरेरां तकते रहतन ।
\v 11 किजो कि मैनेरे मठ्ठे हेरोरे लोकन तोपने ते मुखती देने एवरोए ।
\v 12 तुशो खियाल कुने? की केसकोई का शैव भेडां भोन , ते तैस मरां आक हेरो ए ; त कुन तै पुहाल नड़ेंनुवें भैडां तैड़ी ज़ेरे पहाड़े पड़ छ़ेडतां तैस हेरोरी भेडी तोपने ना गाए ?
\v 13 ते ज़ैखन तैस तै हेरोरी भेड तोपतां मैल्ले; त आंवं तुसन सीं ज़ोतां की बड़ी ख़ुशी बनालो।
\v 14 ऐलहेरे लेइ तुशो आसमानी बोव एन ना चाहे की एन निकन मरां भी कोई ज़ेया ना भोए ।
\v 15 अगर तेरो ढ्ला तीं सीं बुरयाई केरते; त तू आकेल्ले मां तैस समझ़ा : अगर तैनी तेरी गल शुनी, त तीं तै आपनों ढ्ला अपनाव ।
\v 16 अगर तै तेरी गल न शुने, त तु एपु सीं साथी आक या दुई मैनू नेइयां : किजो कि हर गल्ली मां दुई या ट्लाई  मैनू शाहात भोंन ।
\v 17 अगर तै तैनकेरी भी ना शुने; त किलिस्यारे लोकन खबर दे : अगर तै किलिस्यारे लोकां केरी भी न शुने; त तु तैस चुंगी घिंन्ने बाले ते बुत पूज़ा करने बालेरे बराबर ज़ांन ।
\v 18 अव्वं तुसन सीं सच़ ज़ोताइं की : ज़ैन किछ तुस ज़मीनी पड़ बंधेले त समझ़ा की आसमाने पड़ बंधेरु ए; ते ज़ैन किछ तुस ज़मीनी पड़ खोलेले त समझ़ा की आसमाने पड़ खोलेरू ए  ।
\v 19 आंवं तुसन सीं सच़ ज़ोताइं की : अगर दुई मैनू यकीन केरतां ज़ैन किछ चान की भोई गाए : तैन मेरे आसमानी बोवेरी तरफां तैनकेरे लेइ भोई गालु ।
\v 20 किजोकी ज़ैड़ी दुई या ट्लाई मैनू मेरे नोवें सीं  आकोठे भोतन : आंवं तैनकेरे मुझ़ाटे भोताइं ।
\v 21 ज़ैखन पतरसे यीशु का एइतां पुछ़ु : परमेशर अगर मेरो ढ्ला मीं सीं बुरयाई केरतो राए त अव्वं केतरे बार माफ़ केरी ? कुन सत बार तगर ।
\v 22 यिशु ए जुवाब दितो : अव्वं तीं सीं ज़ोतां की सतेरे सहतर बार माफ़ केरतो रेइयां ।
\v 23 बस्सा अस्मानेरी बादशाही तैस बादशाहेरी ज़ेरी ए ज़ैनी सोचु की अव्वं आपने नोकरन करां हिसाब घिंनी ।
\v 24 ज़ैखन तै हिसाब घिन्ने लगो: त अक मैनू तैसका हाज़र कियो : ज़ैनी लाखेइं रुपेइ ए बादशाहे करां नियोरे थीये ।
\v 25 किजो कि तैसका कर्ज़ो मुकाने जो किछ ना थु : तैसेरे मालके हुक्म दितो की एसेरे बाल कोन्श ते ज़ैन किछ भी आए सब बेच़तां कर्ज़ो उसुल केरा ।
\v 26 पन तैनी नोकरे मालके का मिनत केरतां ज़ोने लगो की मीं किछ मोहोलत दे, ते अव्वं तेरो सारो कर्ज़ो मुकालो ।
\v 27 मालके तैस नोकरे पड़ बड़ो तरस आव: ते तैनी तै छ़ेडी दितो ते तैस कर्ज़ो भी माफ़ कियो ।
\v 28 ज़ैखन तै नोकर तैठां च़लो जेव; त तैस अक एरो नोकर मेलेलो, ज़ै तेसेरो खास दोसत थू ते तैस तैनी शौव दीनार दितोरे थीये : तैनी तै गलेरां ट्लाव ते ज़ोने लगो मेरो कर्ज़ो कढ ।
\v 29 सेरो दोसत तैसेरे पावन पैइतां ज़ोने लगो : मीं किछ मोहोलत; ते अव्वं तेरो सारो कर्ज़ो मुकालो ।
\v 30 पन तैनी तैसेरी अक गल भी न शुंनी : ते तैनी तै केद केरतां छ़डो की ज़ां तगर कर्ज़ो न दे तां तगर तैड़ी भोए ।
\v 31 ज़ैखन होरी नोकरेइं एन शुनू; त तैना बड़े परेशान भुए: ते मालके का गेइतां सारो बिस्तार शुंनाव ।
\v 32 तैखन मालके तै नोकर कुजेइतां ज़ोवं : हे बेईमान नोकरा मीं तेरो सारो कर्ज़ो माफ़ कियो; किजोकी तीं मीं का मिनत मग्गोरी थी ।
\v 33 कुन तेरे लेइ ज़ुरुरी न थुं :की ज़ेन्च़रे मीं तीं पड़ तरस आव तेन्च़रे तु भी आपने दोस्तन पड़ तरस खाथो ?
\v 34 मालके सरक अव; ते तैनी तै नोकर जलादां केरे हवाले कियो : की ज़ां तगर मेरो सारो कर्ज़ो न; दे तां तगर केदी मां राए । तैखन यिशु ए ज़ोवं : अगर तुसन मरां हर अक आपने ढ्लाए दिले सीं माफ़ न केरे ता मेरो आसमानी बोव भी तुसन सीं एंच़रे  पेश एजेलोल्  ।।
\c 19
\v 1 ज़ैखन यिशु ए ऐना गल्लां ज़ोइ छ़ेडी त : तै गालीले मरां गेहितां दरियाए यरदनेरे पार युहुदियेरे आलाके मां च़लो जेव ।
\v 2 बड़े लोक यीशु पत्ती च़ल्ले जे; ते यिशु ए तैन शिफा दिती ।
\v 3 किछ फ्रिसी लोक आज़मानेरे लेइ यीशु का आए; ते ज़ोने लगे : कुन मैनू एपनी कोंन्श केन्ची भी एबेरे लेइ फारखती देनी जेइज़े ।
\v 4 यिशु ए जुवाब दितो : कुन तुसेईं नेई पड़ेरू की सेभन करां पेइले परमेशरे मड़द ते कोंन्श बनेवरां थीयां ।
\v 5 ते ज़ोवं : मड़द अपने हाज बोवे करां कनारे बिशतां एपनी कोन्शी सीं  साथी रालो; ते तैना दुइ ए अक जान भोले ।
\v 6 ऐलहेरे लेई तैना दुई नेईं बल्के अक जान भोले ? ऐलहेरे ज़ेस परमेशर ज़ोड़े तेस मेंनु अलाग ना केरे ।
\v 7 फ्रीसेइं यिशु ए पुछ़ू : फिरी मुसे एह हुकम किजो दितो की तलाकनामों लिखतां छ़ेडी देथ ?
\v 8 यिशु ए जुवाब दितो : की मुसे तुशे कठोर दिलेरी वजाही सीं एपनी कोन्शन छ़डनेरी इजाज़त दितोरी थी : पन शुरू मां ऐन ना थुं ।
\v 9 पन अव्वं तुसन सीं सच़ ज़ोताइं की : ज़ै कोई एपनी कोन्शी बदमेशारे  बगेर केन्ची होरी गल्ली पड़ शारते; ते तै कोन्ची होरी सीं ड्ला केरते; त तै ज़नाह केरते; ते ज़ै शेरोरी कोन्शी सीं ड्ला केरते, त तै भी  ज़नाह केरते ।
\v 10 चेलेइं यीशु सीं ज़ोवं : आगर मुन्शेरो ते कोन्शारे रिशतेरो ई हाले त ड्ला न लोड़े बनेवरो ।
\v 11 यिशु ए जुवाब दितो; ई गल सेभी केरे काबले कुबुल नेईं : ई तैना केरतन ज़ैन हिमत मैल्लो भोए ।
\v 12 किछ त ज़रमनेरे ख्स्सी भोतन ते किछ ड्लाहेरे न काबल भोन : ते किछ एरे भी आन; कि ज़ैना आस्मानेरी बादशेयारे लेइ ड्ला न केरन, ते ज़ै कोई तैस कुबुल केरी सखते त केरे ।
\v 13 तैल्लां पत्ती लोकेइं निकां मठ्ठां यीशु का आना : ताके यीशु तैन पड़ हथ रेखतां दुवा केरे पन चेलेइं तैना लोक धमकाए ।
\v 14 यीशु ए ज़ोवं : निकां मठ्ठां मीका एजने देथ किजो कि आस्मानेरी बादशाही ऐना केरीये ।
\v 15 यिशु ए तैन निके मठ्ठन पड़ हथ रेखतां तैठां आगरोहूं च़लो जेव ।
\v 16 अक मैनू यीशु का अव ते पुछ़ने लगो : हे गुरु अव्वं कुन रोड़ु कम केरीं की ज़ैस सीं परमेशरेरी बादशाही हासल केरीं ?
\v 17 यिशु ए जुवाब दितो : तु मीं रोड़े कमेरे बारे मां किजो पुछ़तां : रोड़ो ता सिर्फ़ अक्के; आगर तु ज़िंदगी हासल केरनी चहतां ता हुकमन पड़ आमल केर ।
\v 18 तैनी मैने पुछ़ू : कोस ज़ेरे हुकमें पड़ ; यिशु ए जुवाब दितो : खुन नेईं केरनों, ज़नाह  नेईं केरनों, ते च़ौरी नेईं केरनी, ते झुठी शाहात नेईं देंनी ।
\v 19 आपने हाज बौवां केरी सेवा केर; ते अपने पड़ोसी अपने बराबर प्यार रख ।
\v 20 तैनी नोवजुवाने जुवाब दितो ; ऐन सेभी हुकमन पड़ अव्वं अमल केरतो एवरोइं : हुनी मींमा को कमीं ए ?
\v 21 यिशु ए जुवाब दितो : आगर तु पाक भोनु चहतां; त गा आपनु सभ किछ बेच़तां गरीबां केरी मद्दत केर. त तीं आसमाने मां खज़ानों मैल्लनो ए; ते एइतां मीं सेईं साथी च़ल ।
\v 22 ज़ैखन  तैनी नोवजुवाने ऐह गल्ल शुनी; त बड़ो परेशान भोइतां च़लो जेव : किजोकी तै बड़ो आंम्बीर थू ।
\v 23 तैखन यिशु ए अपने चेलन सीं ज़ोवं : ऐन सच़े की आंम्बीरेरू आस्मानेरी बादशेही मां दाखल भोंनु मुशक्ले ।
\v 24 फिरी अव्वं तुसन ज़ोतां की ऊंटेरु सुईयारे नाके मामेईं निसनु सुखतु ए; ते आंम्बीरेरू आस्मानेरी बादशेही मां दाखल भोनु मुशक्ले ।
\v 25 ज़ैखन चेलेइं ऐह गल शुंनी ता तैना बड़े हेरान भोइजे : ते यिशु ए पुछ़ने लगे की फिरी कसैरी मुखती भोई सख्चे ।
\v 26 यिशु ए तैनकेरे पासे तेकतां ज़ोवं : मैनू केरे लेइ त ऐन मुशक्ले पन परमेशरे लेइ किछ मुशकल नेईं ।
\v 27 पतरस खड़ो भोइतां ज़ोने लगो : हेर आस सभ किछ शैरतां तीं पत्ती च़लोलेम : ते ऐसन मैलेलू?
\v 28 यिशु ए तैन जुवाब दितो ; की अव्वं तुसन सीं सच़ ज़ोतां की ज़ैखन मैनेरे मठ्ठू अपने पाक तख्ते पड़ बिशेलो; त तुस भी मीं पत्ती च़ल्लने बाले; ते बारे तखतन पड़ बिशतां ईसराइलेरे बाहरे कबीलां केरो इन्साफ केराले ।
\v 29 ते ज़ैंनी केन्चे अपनु घर ढ्ला बेहीन, हेई बोव बाल बचे मेरे लेइ तैड़ी ज़ेरे छ़डोरी ए : तैस शौव गुनाह फल मैलेलो; ते हमेशारी ज़िन्दगारो बारस भोलो । पन बड़ेन ज़ैना आगरी आगरी थीये तैना पात्रोवं रानेन; ते ज़ैना पात्रोवं थीये तैना आगरोवं भोनेन ।।
\c 20
\v 1 किजो की आसमानेरी बादशाही तैस जिमदारेरी ज़ेरी ए ज़ै झ़ेझ़ां उठतां बेइर निसते; ते आपने दाछ़ारी बागी मां मुजुरन कम्मे लाते ।
\v 2 तैनी अक दीनार रोज़ मुजुरी देनेरे लेइ तैना बागी मां भेज़े ।
\v 3 कोई ट्लाई घन्टना बाद फिरी बेइर निस्सो : ते हेरने लगो ते किछ मुजुर बज़ारे मां बेकार खेड़ोरेन ।
\v 4 तैनी तैन सीं ज़ोवं: तुस भी मेरी बागी मां एज्जा ते ज़ैन किछ जेईज़ भोलु अव्वं तुसन देइएलो ।
\v 5 बस्सा तैना च़ल्ले जे : ते फिरी दुपहरेइं ते ड्लावझ़ारे मोके बेइर गेइतां फिरी एन्नें कीयूं  ।
\v 6 दिहाड़ी डुबनेरे थोड़े ज़ेरे पेइले भी तैनी बेइर निसतां किछ होरे भी खड़खड़े लाइतां तैनी तैन पुछ़ु : तुस किजो झ़ेझ़ेरे देंते खड़खड़ोरेथ ?
\v 7 तैनेइं जुवाब दितो : असां केन्ची कम्में लेवरे नेईं: तैनी तैन सीं ज़ोवं : तुस भी मेरी बागी मां एज्जा ते कम्म केरा ।
\v 8 ज़ैखन ड्लावझ़ भोई, त तैनी बागारे मालके अपने मोतबरे सेंहीं सीं : की पेइले लग्गोरे मुजुरन ते पत्ती कमें लग्गोरे मुजुरन सेभन दिहेड़ारे पैइंससे दे ।
\v 9 ज़ैना ड्लावझ़ारे मोके मुजुर कमें लग्गोरे थीये; तैन अक अक दींनार मेल्हो ।
\v 10 ज़ेंना मुजुर झ़ेझ़ां कंमें लग्गोरां केरी बारी आई ता तैनेइं सोचु की असन जादे मैनेन : पन तेन भी अक अके दींनार मैल्लो ।
\v 11 तैस मलकेरे बारे मां तैना एपु मामेंइं बुन बा गल्लां केरने लगे ।
\v 12 पत्ती लेवरे मुजुरेइं सिर्फ़ अक घेन्टो कम कियेरु ए : ते ऐसेइं सैरी दिहेड़ी धुपी पड़ कम कियेरु ए : पन तीं तैन भी ऐस्नें बराबर मुजुरी दिती ।
\v 13 तैनी तैन मरां एक्की सीं ज़ोंवं: मींयां मीं तीं सीं कोई बे इन्साफी नेईं कियोरी कुन तीं सीं अक दीनार दिहेड़ारी गल नेईं कियोरी ?
\v 14 ऐलहेरे लेई  ज़ैन तेरु ए तैन ट्ला ते च़ललो लग : ऐह मेरी मर्ज़ीए की पत्ती लगोरे मुजुरन भी एतरे देइं ।
\v 15 कुन मीं एन हक नेईं की अपने माले मरां ज़ैन चैहीं तैन केरीं: ते तीं मेरी गल बुरी लोरी लगने ?
\v 16 बस्सा ज़ैना पत्ती थीये तैना पेइले; ते ज़ैना  पेइले थीये; तैना पत्ती भोंनेन ।
\v 17 युरोशलेमें जो गाते बार यिशु ए आपने बाहरे चेले आलग नेइतां बत्ती मां तैन ससीं ज़ोवं ।
\v 18 हेरा अस युरोशलमें जो च़ालोरेम ज़ेड़ी अबने आदम महा ते होरी गुरु केरे हवाले केरी देलो; ते कतलेरो हुकम शुरू केरेलो ।
\v 19 तैस गैर युहुदी केरे हवाले केरेले तैना अब्ने आदमेरी हासी बनाले; ते तैस बेतेइं बाहेले, ते फिरी मैरी छ़डेले; ते तै ट्लाइयावं दिहाड़े फिरी ज़ितो भोलो ।
\v 20 तैखन ज़ेबदेरे मठ्ठां केरी अमां अपने मठ्ठन साथी यीशु का आई; ते तैस्सका मथो टेकतां चहती थी की किछ मिनत केरी ।
\v 21 यिशु ए तैस पुछ़ु : तु कुन चहतीस ? तेसां जुवाब दितो हुकम दे की तेरी बादशेही मां मेरे मठ्ठन मरां अक तेरे देइने, ते दुइयावं बाएं पासे बीशे ।
\v 22 यिशु ए तैन ज़ोवं: तुस ना ज़ांनथ की कुन लोरेथ मगने : कुन तुस तै पियालेरो  घुट पी सख्तथ ज़ै अव्वं पीने बालोइं तैनेइं जुवाब दितो : हां आस पी सख्तम  ।
\v 23 यिशु ए तैन सीं ज़ोवं : तुस मेरे पियालेरो घुट त पी सख्तथ; पन ऐन मेरु कम नेईं की एक्की देइने पासे ते होरी बांएं पासे बिशैली : ऐह ठार ज़ेसेरे लेइ मेरे बोवेरी तरफां रखोरिए तै तैसेरे लेइए ।
\v 24 ज़ैखन होरी दश चेलेंइं एन शुनु; त तैना बड़े नाराज़ भोईजे  ।
\v 25 पन यिशु ए तैना नेड़े कुजा ए; ते तैन सीं ज़ोवं : होरी कोमां केरे सरदार तैन पड़ हुकुमत केरतन; ते तैनकेरे आफस्र तैन पड़ आखतियार रखतन ।
\v 26 तुसन  मां  एरहु ना लोड़े भेवरु : बलके तुसन मां ज़ै बडो बन्नों चाते तै सेभी केरी सेवा केरे ।
\v 27 ज़ै सेभन करां बडो दर्जो हासल केरनो चाते; तै सेभी केरो गुलाम बने ।
\v 28 किजोकी मैनेरे मठ्ठू ऐलहेरे लेइई नेईं अवरो की सेवा केराए ; बल्के ऐलहेरे लेई की सेवा केरे ते अपनी जान बड़ां केरे लेइ कुरबान केरे ।
\v 29 ज़ैखन यीशु त तैसेरे चेले यरीहोए मरां च़लोरे थीये त बड़े लोक तैस पतपती आए ।
\v 30 दुई काने बत्ती मां बिशोरे थीये : ज़ैखन तैनेइं ऐन शुनु की यीशु इस बत्तां एवरोए; त तैना चिंडां मारने लगे : हे इबने दावद ऐसन पड़ रैम केर ।
\v 31 लोक तैन कान्न  धमकाने लगे; की च़ुपराथ, पन तैना मंना चिंडां मारने लगे : हे इबने दावद ऐसन पड़ रैम केर ।
\v 32 यीशु खेड़ोहु ते तैन कुजेइतां पुछ़ने लगो: ज़ोथ अव्वं तुशे लेइ कुन केरी ?
\v 33 तैन कानेइं जुवाब दितो ; हे प्रभु अस चातम की ईशी एछ़न लौ एज्जे ।  यिशु ए तैन पड़ बड़ो तरस अव्व, ते तैनी तेनकेरे एछ़न पड़ हथ रखो ते तै ना लाने लगे, ते दुइये काने  यीशु पत्ती च़ले जे  ।।
\c 21
\v 1 ज़ैखन  तैना युरोशलेमेरे नेड़े पुज़े; त ज़ैतून पहाड़े पड़ बेतफिगे मरां दुई अपने चेले एन ज़ोइतां आगरोवं भेज़े की ।
\v 2 सामने उस ड्लाओवें मां गाथ: ते तैड़ी पुज़ेले, ता तुसन अक गधी बंधोरी   मैल्लनीये, ते तैस साथी तैसेरो अक बचो भी भोंनो ए : तेस खोलतां मीं का आना ।
\v 3 आगर कोई तुसन किछ पुछ़े त तुस ज़ोइयाथ की प्रभु ऐसेरी ज़ुरुरते: तै लुशी तैस भेज़ेलो ।
\v 4 इन सब सभ किछ ऐलहेरे लेई भोवं; की नेबेइं ज़ैन ज़ोवरू थुं; तैन पुरु भोए की ।
\v 5 सिवनेरी कुइये सीं ज़ोथ की तेरो बादशाहा तीं का एवरोए तै बड़ो हालिंमें ते गेधी पड़ च़ेड़तां एवरोए : बल्के गेधारे बचे पड़ ।
\v 6 तैठां चेले च़ले जे ते ज़ैन्च़रे यिशु ए हुकम दितोरो थू :तैन्च़े कीयूं ।
\v 7 तै गधी ते तेसारो बचो एइतां पुज़े: ते तैस पड़ लिगड़ां छ़डां : ते तै तेस पड़ च़ेड़तां च़लौ ।
\v 8 हजुमें मरां बड़े लोकेइं अपना लिगड़ां बत्तीमांमेईं बछ़ेवरां थीयां ते किछेई बूटां केरे डाल केटतां बत्ती मांमेईं छ़डै  ।
\v 9 ते तैना लोक ज़ैना यीशु सीं साथी आगरी आगरी पत्ती च़लोरे थीये : तैना नारहेइबने देते थीये; की इबने दावदेरी तारीफ भोए : मुबारके तै ज़ै  परमेशरे नोवें सीं एइते : सैरी दुनियाई मां तैसेरी तारीफ भोए ।
\v 10 ज़ैखन यीशु युरोशलेमे मां पुज़ो; त सारे शाहरे मां हलचल मैच़ी जेई : ते लोक पुछ़ने लगे की ऐह कौन  एवरोए ?
\v 11 सारे लोकेइं ज़ोवं की ई गलीलएरे शहर नास्र्तेरो नब़ी यिशुए  ।
\v 12 यीशु प्राथना भावने मां जेव, ते ज़ैना तैड़ी बपारी बपार केरते थीये सभ  तैठां कढे : तैनी सुनारां केरी दुकाना ते कुबुतर बेच़ने बालां केरी ठारां ट्लौड़ी  ।
\v 13 ते तेनी तेन सेंहीं ज़ोंवं : लिखेरुए की एस जो परमेशरेरू घर ज़ोल्हे : पन तुसेंहीं ता एह डेकू केरो आड्डौ बनेवरोए  ।
\v 14 तैखन  कांने टोंटे  प्राथना भावने मां यीशु का आए : ते तेनी तेन शिफा दिती ।
\v 15 पन ज़ैखन महा याजकइ शेरितारे मन्ने बालेइं ई तमाशो हेरो ते मठ्ठन करां   नाहे देंते शुने की  आब्ने दावदेरी तारीफ भोए : एन हेरतां तैन बड़ी सरक आई  ।
\v 16 तैनेइं यीशु ए पुछ़ु : की तू शुन्ने लोरोस की ऐना कुन ज़ोने लोरेन ? यिशु ए तैन सीं ज़ोवं : हां अव्वं शुन्ने लोरोइं तुसेई कधे नेईं पड़ेरु की तीं दुध पींते बचन करां भी तीं आपनी पुरी तारीफ क्मावाई   ।
\v 17 ते ज़ेखन तै शहार छ़ेडतां बेरोहूं च़लौ जेव त : बेतआइंना ड्लोवें मां रात गुज़ारी ।
\v 18 झ़ेझ़ां ज़ैखन यीशु शाहरेरे च़लोरो थू; त तेस ढ्लुख लगी ।
\v 19 तैनी बत्तारे ड्लाऐखी अक फेगेरो बूट लाहू : ते ज़ैखन तै नेड़े पुज़ो त पट्लां केरे आलावा तैस पड़ किछ न लहूं : तैलहेरे लेई तैनी बूटे जो ज़ोवं : कधे भी तीं पड़ फल ना लग्गेलोलो. ते तैखने तै बूट शुकी जेव  ।
\v 20 चेलेइं ऐन लहू त हेरान भोइतां पुछ़ने लगे : ऐह फेगेरो बूट अक दम केन्च़रे शुकी जेव ?
\v 21 यिशुए जुवाब दितो : अव्वं तुसन सीं सच़ ज़ोताइं की आगर तुसन विशवास पक्को ए ते तैसमां कोई शक नेईं त ज़ैन फेगेरे बूटे सीं भोवं तेन तुस भी केरी सखतथ : बल्के ऊस पहाड़े जो ज़ोले की एठां उखड़तां सुमुंद्रे मां गा : त तेंन्ने भोलू ।
\v 22 आगर तुसन विशवास पक्कोए त ज़ेंन किछ तुस दुवाई मां मगेले; तैन तुसन मैलेती गालू ?
\v 23 ज़ैखन यीशु प्राथना भावने मां तालींम देने लोरो थू; त महा याजक, ते युहुदी बुज़ुर्गेंइं यीशु का एइतां पुछ़ू: तु ऐन कम्म कसेरे आखतीयारे सीं  केरतस; ते तीं एन कंम केरनेरो आखतीयार केनी दितोरोए ?
\v 24 यिशु ए जुवाब दितो : अव्वं भी तुसनअक गल पुछ़ताइं : आगर तुस तैलहेरो जुवाब देले; त अव्वं भी ज़ोइले की अव्वं एन कंम कसेरे आखतीयारे सीं  केरतांइं  ।
\v 25 युहुन्ना ज़ै बपतिसमों देने बालो थू; तै कोठेरो थू ? आस्मानेरी तरफां थू की इन्सानेरी तरफां थू ? तैना एपुमामेईं बेस केरने लगे, की आगर आ\असस ज़ोंम की आस्मानेरी तरफां थू; त फिरी तैनी ज़ोनुएं की फिरी तुसेइं तेसेरू यकीन की नेईं कियेरू ।
\v 26 पन अगर अस ज़ोंम की इन्सांनेरी तरफां थू : त लोकां केरो भी डरे किजोकी लोक युहुन्ना नब़ी मनते थीये ।
\v 27 ऐलहेरे लेई : तैनेइं यिशु ए जुवाब दितो : अस कोंचीना ज़ांनम : यिशु ए तैन सीं ज़ोवं : त अव्वं भी तुसन सीं न ज़ोइं की अव्वं इन कम कसेरे आखतीयारे सीं केरताइं   ।
\v 28 हुनी तुशी राई कुने ? कोन्ची मैनेरां दुई मठ्ठां थीयां; तैनी बडे मठ्ठे का गेइतां ज़ोवं : अज़ दाछ़ारी बागी मां गा ते कंम केर ।
\v 29 तैनी जुवाब दितो : अव्वंना गेईह पन बादे मां परेशान भोइतां च़लौ जेव ।
\v 30 फिरी बोवें होरी मठ्ठे का भी  गेइतां एन्ने ज़ोवं: तैनी जुवाब दितो : हछा खरी मरज़ : पन जेव नन्ना ।
\v 31 एन दुइने मरां केनी अपने बोवेरो हुकम मनों ? तैनेइं जुवाब दितो बडे हुकम मनों : यिशुए तैन सीं ज़ोंवं की अव्वं तुसन सीं सच़ ज़ोताइं की (चुंगी)धड़त घिंन्ने बाले ते बदमाश कोन्शां तुसन करां पेइले परमेशरेरी बादशेई मां दाखल भोइचन ।
\v 32 किजो कि युहुन्ना तुसन परमेशरेरी बत्त हेराने एवरो थू : ते तुसेईं तैसेरू यकीन न कियूं ; पन (चुंग)]धड़त घिंन्ने बाले ते बदमाश कोन्शेंइं  तेसेरू यकींन कियूं ते ; एन हेरतां भी तुसन शर्म ना आई की तेस पड़ विशवास केरेथे ।
\v 33 अक होरी कंहानी शुना : एकी ज़िम्दारे अक दाछ़ारी बाग लाई ते तैसेरे  च़ोवरे पासन बाड़ दितो; ते दाछ़ारो रस कढनेरे लेइ अक हौवज़ बनाव; ते तैस बागरी हेर गेश केरनेरे लेइ अक उची कुड़ी बनाई ते फिरी तै काशत केरने बालन ठेके पड़ देइतां कोंच दुर प्रदेशे च़लौ जेव ।
\v 34 ज़ैखन दाछ़ ट्लाओड़नेरो मोसम अव त तैनी आपनों हेसो नेनेरे लेइ  आपने नोकर तेन ठेकेदारन का भेज़े  ।
\v 35 ते  ठेकेदारेइं तैसेरे नोकर कोई  झ़ूसो कुटो कोई मारो ते केंची जेई घोडेंइं दिती ।
\v 36 तैखन मालके किछ होरे नोकर भेज़े ज़ैना पेइलन करां जादे थीये: पन ठेकेदारेइं  तैन सीं भी तेरहो ज़ेरहो सुलुख कियो  ।
\v 37 आखर कार तैनेई आपनु मठ्ठु तैन का भेज़ु : ते सोचु की मेरे मठ्ठेरो ता लिहाज़ केरले।
\v 38 पन ज़ैखन ठेकेदारेइं तैसेरू मठ्ठु लाहूं: त एपुमामेईं मशोरो केरने लगे : की एजा एस सेवां मुकाम ते एसेरी बागी पड़ कब्ज़ो केरम ।
\v 39 त्ताली तैनेइं तैन मठ्ठु बागी करां बेइर नेइतां मैरी छ़डु  ।
\v 40 ते ज़ैखन बागरो मालक एपु एज्जेलो, त तैन  ठेकेदारन  सीन केरो सुलुख केरेलो ?
\v 41 तैनेइं जुवाब दितो : तै तैन बदमाशन बुरे तरीके मैरतां बागारो ठेको  होरी  ठेकेदारन  देलो : ज़ैना मोके पड़ तैसेरो हेसो तैस देन ।
\v 42 यिशु तैए न सीं ज़ोवं : की तुसेइं पाक बचने मां नेईं पड़ेरु की : ज़ै घोड़ मिस्तरेइं रद्दी कियोरो थू तैए कुनेरो घोड़ भोलो : एन कम परमेशरे कियेरु ए ते ईशी नज़री एन आजीबे ।
\v 43 ऐलहेरे लेइ अव्वं तुसन सीं सच़ ज़ोताइं की परमेशरेरी  बादशाही तुसन करां घिंनी गाले : ते तेना लोक ज़ैना फल देले तेन दिती गाहेले ।
\v 44 ते ज़ै कोई इस घोड़े पड़ खिरकेलो ता तैसेरे टुकड़े टुकड़े भोई गाले: पन ज़ैस उंढौ एह बिछ़ड़ेलो त तैस एह पिहितां छ़डेलो।
\v 45 महा याजक ते फ्रिसी यिशुएरी एह कंहनी शुंनता सेम्झ़ी जे की यीशु ऐना गल्लां ईशे बारे मां ज़ोंने लोरोए|  तैनेइं यीशु ट्लांनेरी कोशीश की पन लोकन करां डरते थीये किजोकी तैना यीशु नब़ी मनते थीये  ।।
\c 22
\v 1 यीशु फिरी कहैनारे तरीके सीं ज़ोंने लगो ।
\v 2 आस्मानेरी बादशाही एकि बादशाहेरी ज़ेरी ए; ज़ैनी आपने मठ्ठेरे ड्लाहे मां ।
\v 3 अपने नोकर भेज़े की तैना तैन लोकन ज़ैन जोई ड्लाहेरी धाम बनेवरी थी : तैन कुजान पन तैना न आए ।
\v 4 तैखन अपने गुलाम ऐन ज़ोइतां भेज़े की ज़ैन जई ड्लाहेरी धाम बनेवरी थी तैन ज़ोथ की रोट्टी बनोरी ए मीं बडबडां गब्बां मारोरन : ते सभ किछ  तियार भेवरुए, ते ड्लाहेरी धामी मां शामल भोथ ।
\v 5 पन तैनेइं कोई परवा न की कोई आपने उडारे मां च़लो जेव; ते कोई अपने कारोबारे मां लगो ते कोई कोरां च़लो जेव ।
\v 6 किछ़ेइं तैसेरे नोकर ट्लाइतां तैन केरी बेइज़ती की : ते जाना भी मैरी छ़डे  ।
\v 7 बादशाहे बड़ी सरक आई :ते तैनी अपने सिपाही भेज़तां तैना कातली भी मैरी छ़डे ते तैनकेरे शहरे अग़ लेइतां  छ़डी ।
\v 8 तैखन तैनी अपने नोकरन सीं ज़ोवं : ड्लाएरी धाम तियारे पन ज़ैना कुजेवरे थीये तैना एस काबल नेईं ।
\v 9 ऐलहेरे लेइ तुस च़ुबत्ती मां गाथ ते ज़ैतरे तुसन मैल्लतन, तैना सभ इरहां कुजाथ ।
\v 10 त्ताली तैना नोकर च़ले जे, ते ज़ेतरे खरे बुरे तैन मैल्ले : सब अकोठे ड्लाए मां आने ते मेंमानेइं सेंहीं घर भेरतां भोवं ।
\v 11 ते बादशाह  मेंमान तकने अंतर आव: त तैसेरी नज़र एकी मैनू पड़ पेई ज़ै  ड्लाएरे लिगड़न मां ना थू ।
\v 12 बादशाए तैस पुछ़ू मियां; तु ड्लाएरे लिगड़न मां की नेईं एवरो : पन तैसेरी ज़बान बंद भोई जेई ।
\v 13 ऐस गल्ली पड़ बादशाहें अपने नोकरन सीं ज़ोवं : ऐसेरे हथ पाव बेंधतां बेइर अंधरे मां छ़डा ज़ेड़ी लेरां देतो राए, ते दंत च़ापतो राए ।
\v 14 किजोकी कुजेवरे ता बड़ेन पन च़ुनोरे थोड़ेन ।
\v 15 तेखन फ्रिसी तेठां  च़ले जे : ते एपुम्मेहीं  मशोरो केरने लगे की एसेरी कोई गल ट्लांनेरेलेइ किछ करवाई की गाहे ।
\v 16 एल्हेरलेइ तेनेइं आपने किछ चेले ते हिरोदेसेरे किछ मेंनु यीशु का भेज़े : ते तेंनेइं ज़ोंवं की एह गुरु आस ज़ांनतम की तु सच़ ज़ोतस एन सोचनेरे बगैर की कोंन केरोहे  सच़ैएई सेंहीं परमेशरेरी बत्तां च़लनेरी तालींम देतस ।
\v 17 एल्हेरलेइ आसंन ज़ो की तेरी रेई मां कैसरे जो टेक्स (मेलीयो)  देंनो ठीके की गलते ?
\v 18 यीशु तेन केरी चाल सेंमझ़ी जेव ते ज़ोंने लगो : एह लोकाव मीं कीजो आज़मातथ ?
\v 19 ज़ै सिक्को टेक्सेरे हिसाबे मां देतथ मीं हेराथ : तेंनेइं आक दींनार तेसका आंन्हों ।
\v 20 यिशु ए तैन पुछ़ू : इस पड़ कसेरी तस्बीरे ते होरु कसेरू नोंवं लिखेरु ए ?
\v 21 नेइं जुवाब दितो : कैसरेरु :तैखन यिशु ए तैन सीं ज़ोवं ज़ै कैसरेरोए तै कैसरे जो देथ ते ज़ै परमेशरेरो ए तै परमेशरे जो देथ ।
\v 22 तैना ऐन शुनतां हेरान रेही जे ते तैस छ़ेडतां च़ल्ले जे  ।
\v 23 तैस्से दिहेड़ी किछ सुदुकी ज़ैना ज़ोते थीये की कियांमत नेईं भोंनी : यीशु का आए ।
\v 24 ते तैस सीं ऐह सुवाल कियो की मुसे नेबे ज़ोवरु ए की अगर कोई मनु बैओवलाध मैरी गाहे ता तेसेरो ढ्लाए तेसेरी कोंन्शी सेंहीं ड्लाह  केरे ताके आपने  ढ्लाऐरे लेइ ओवलाध पैइदा केरे ।
\v 25 ईशे इड़ी सत  ढ्ला थीये : पेइले ड्ला कियो; ते तै  मेरी जेव किजो की तैस ओवलाध ना थी तैनी आपनी कोंन्श आपने  ढ्लाएरे लेइ छ़ेडी दिती ताके तै तेसेरी कोंन्श बेंनी गाए ।
\v 26 हे  वजा तैसेरे दुईयावं ट्लाइयांवं बल्के सत्ते ढ्लाहन सीं एन्ने भोंतु रांहूं ।
\v 27 आखर कार तै कोंन्श भी मेरी जेई
\v 28 हूंनी ज़ो तै कोंन्श कीयांम्तरे दिहाड़े तैन सत्ते ढ्लाहंन मरां तै कसेरी कोंन्श भोल्ली ? किजो की तै सेभी केरी कोंन्श बनोरी थी ।
\v 29 यिशु ए तेन जुवाब दितो : की ना तुस पाक बचन ते न परमेशरेरी शक्ती ज़ांनथ :ते एस्से वजाही सीं तुस टेप्लोरेथ ।
\v 30 किजो की ज़िंते भोंनेरां पत्ती तैना ड्ला न केरले: पन तैना सुर्गे मां परमेशरे फरिश्तां केरे ज़ेरे भोंनेन ।
\v 31 अव्वं ईब्रहंमेरो परमेशर : ते इज़ाकेरो परमेशर ते याकुबेरो परमेशराइं तै मुवोरां केरो परमेशर नेईं बल्के ज़िंतां केरो परमेशरे ।
\v 32 अव्वं ईब्रहंमेरो परमेशर : ते इज़ाकेरो परमेशर ते याकुबेरो परमेशराइं तै मुवोरां केरो परमेशर नेईं बल्के ज़िंतां केरो परमेशरे ।
\v 33 लोक तैसेरी ऐह तालीम शुनतां हेरान रेइजे ।
\v 34 ज़ैखन फ्रिसेइं ऐन शुनु की तैनी सुदुकी केरू आशी बंद कियेरु ए : त तैना तैस्का सभ आकोठे भुए ।
\v 35 तैन मरां अक ज़ै शैरितारो आलम थू ते आज़मानेरे लेइ यीशु पुछ़ने लगो ।
\v 36 हे गुरु तुवारिती मां सेभन करां बडो हुकम कोवंन ज़ेरोहे ?
\v 37 यशु  ए जुवाब दितो : परमेशर अपने परमेशरे सीं अपने सारे दिले सीं ते एपनी सैरी जानी सीन ते एपनी सैरी आक्ल्ली करां जादे मुहाबत केरां ।
\v 38 सेभन करां बडो ते पेइलो हुकम ईए।
\v 39 ज़ै दुईयांवंए तै ईहे की आपने हमंसेई सेंहीं आपने बराबर मुहाबत रख ।
\v 40 सैरी शैरितारे नब़ी ते सहाफी एन्ने दुई हुकमन पड़ जादे ज़ोर देतन ।
\v 41 ज़ैखन होरे फ्रिसी भी तैड़ी जम्मा भोई, जे त यिशु ए तैन पुछ़ू  ।
\v 42 मसही एरे बारे मां तुशो कुन खियाले : की तैन कसेरू मठ्ठु ए, तैनेइं जुवाब दितो : दावदरू ?
\v 43 यिशु ए तैन सीं ज़ोवं : त फिरी दावद पाक रूहारे ज़ोने सीं तैसजो परमेशर कीजो ज़ोते ।
\v 44 ज़ैन्च़रे परमेशरे मेरे परमेशरे सीं ज़ोंवं : मेरे देइने पासे बिश ज़ां तगर अव्वं तेरे दुशमन तेरे पावंन हेठ न ढ्लैंच़ीं  ।
\v 45 बस्सा अगर दावद तैसजो परमेशर ज़ोते त तैन तेसेरू मठ्ठु केन्च़रे सीं भोई सखते ?  तैन मरां केन्च़रे भी एक्की गल्लरो जुवाब न देई बटो ते न केन्ची तेल्लां बाद होरे  सुवाल पुछ़़नेरी हिंमत की की तेस्सेंहीं सुवाल केरन ।
\c 23
\v 1 तैखन यिशु ए तैत्रे लोकन सीं, ते अपने चेलन सीं ऐन ज़ोंवं ।
\v 2 शैरितारे बडे बडे आलम ते फ्रिसी मुसैरी गेद्दी पड़ बिशोरेन ।
\v 3 ऐलहेरे लेई ज़ैन किछ तैना तुसन शिखालन तैस पड़ अमल केराथ : पन तैनकेरी नकली पड़ न च़लेथ; किजो की तैना ज़ोंने त ज़ोतन पन केरन नन्ना ।
\v 4 तैना एरहो गिरको भारो ज़ै केन्ची छ़ुईयोए नन्ना बेंधतां होरी केरे कंधे पड़ छ़डतन, ते एपु अंग्लोई भी न हुरांन ।
\v 5 तैना ज़न किछ केरतन सिर्फ़ मैन्न मां हेरानेरे लेइ केरतन : किजोकी तैना बड़े बड़े फिरन ते जांमे ते खुल्ले कुरते लातन ।
\v 6 तैना मजलसी मां बिशने जेई बड़ी रोड़ी, ते उची गादी तोपतन : प्राथना भावने मां बिशने जेई एगरीं कुरसी तोपतन ।
\v 7 ते तैना चहतन की लोक ऐसन का झुकतां सलाम केरन : ते रबी केरतां ज़ोन ।
\v 8 ते ज़मीनी पड़ केन्ची जो बाजी न ज़ोइयथ : किजोकी तुशो अक्के बाजीए ज़ै सुवर्ग ए मांए ।
\v 9 ते ज़मीनी पड़ केन्ची जो बाजी न ज़ोइयथ : किजोकी तुशो अक्के बाजीए ज़ै सुवर्ग ए मांए ।
\v 10 ते न केन्ची जो सुवामी ज़ोइयथ किजोकी तुशो अक्के सुवामी ए ज़ै मसही ए ।
\v 11 पन ज़ै तुसन मां बडो भोलो; त तै तुशो सेवक बने ।
\v 12 ते ज़ै कोई अपनो आप बडो बनालो; त तै निक्ड़ो बनाव गालो : ते ज़ै कोई अपनो आप निक्ड़ो बनालो त तै बडो बनाव गालो ।
\v 13 एह शैरितारे आलमाव, हे फ्रीसाव; ते हे लोकाव मीं तुशो आफ्सोसे : किजोकी तुसेइं आस्मानेरी बादशाही लोकां केरे दाखल भोंनेरे लेइ बंद केरतां रखोरीए ; किजोकी न ता तुस एपु दाखल भोथ; ते न तैन दाखल भोंने देथ ।
\v 14 हे शैरितारे आल्माव हे फ्रीसाव, ते हे लोकाव मीं तुशो आफ्सोसे : किजोकी तुस रेंडी कोंन्शां केरे घरन पड़ कब्ज़ो केरतथ : ते लोकन हेरांनेरे लेइ लेमीं लेमीं दुवां केरतथ : तुसन जादे सज़ा मैल्लनीयेमे ।
\v 15 एह शैरितारे आल्माव; हे फ्रीसाव, ते हे लोकाव मीं तुशो आफ्सोसे : किजोकी तुस अक मैनू एपनी मेर्ज़ी पड़ च़लने बालो तोप्नेरे लेइ पैनी मां ते खुशकी मां तोपतथ : ते ज़ैखन मैल्लते त तैस एपु करां दुगनों नरकी बनातथ ।
\v 16 ऐह कने जमेदाराव मीं तुशो आफ्सोसे : की तुस ज़ोतथ की आगर कोई हेक्लारी कसम केरे त कोई हर्ज़ नेईं : पन अगर हेक्लारे सुनेरी कसम केरे; त तै क्स्मरो पाबंद भोलो ।
\v 17 एह कांनव ते हे बै आक्लाव  तुसेईं बड़ु किछ कियूं की सोनु या हेकल : ज़ेसेरी वजाई सीं सुनु पाबित्र  समझ़ू गाते ?
\v 18 तुस ज़ोतथ की अगर कोई सुखनारे ठारारी कसम केरे; त कोई हर्ज़ नेईं : पन भोग च़ाड़नेरी कसम केरे ता तै क्स्मरो पाबंद भोलो।
\v 19 एह कांनाव बडी चीज़ को ज़ेरीहे च़ाड़ोरी चीज़ या  च़ाड़नेरी ठार : ज़सेरी वजाही सेंहीं च़ाड़ोरी चीज़ पबित्र समझ़ी गह्चे ?
\v 20 अगर ज़ै कोई सुखनारे ठारारी कसम केरते; त तै  भोग च़ाड़नेरी कसम, ते  सुखनारे ठारारी बल्के च़ाड़ोरी सैरी चीज़ां केरी कसम केरते ।
\v 21 ज़ै कोई हेक्लारी कसम केरते तै हेक्लारी ते हेक्ली मां राने बालां केरी कसम केरते ।
\v 22 ते ज़ै कोई सुवर्गएरी कसम केरते, तै परमेशरे सिंघास्नेरी ते तैस पड़ बिशनेरी कसम केरते ।
\v 23 हे शैरितारे आल्माव: हे फ्रीसाव, ते हे लोकाव मीं तुशो आफ्सोसे : किजोकी तुस पुत्नेरो ते सोफ़ारो, ते ज़ीरेरो दाशावं हेसो त परमेशरे देतथ : पन शैरितारी जादे गिरकी गल्लां ज़ैनच़रै इन्साफ रहैम दिली, ते इमान बिस्रतां  छ़डेरू ए : ज़ुरूरी थुं तुस एन भी केरथे ते तैन भी ना शारेथे ।
\v 24 एह कांने रखवालाव तुस मशौ त छ़ांनतथ पन सथो ऊंट निक्लतथ ।
\v 25 एह कांने रखवालाव तुस मशौ त छ़ांनतथ पन सथो ऊंट निक्लतथ ।
\v 26 हे शैरितारे आल्माव; हे फ्रीसाव, ते हे लोकाव मीं तुशो आफ्सोसे : किजोकी तुस थाली त गिलास बेइरमेइं त मांज़तथ पन तैस्मां गंदी मुश्क भेरतां भोचे ।
\v 27 हे कांने फ्रिसाव पेइले थाली, ते गिलास अंतर मेइं मांज़ा; ते फिरी  बेइरमेइं भी साफ भोए ।
\v 28 हे शैरितारे आल्माव; हे फ्रीसाव, ते एह लोकाव मीं तुशो आफ्सोसे : किजोकी तुस तैन कब्रां केरे ज़ेरेथ ज़ैना रोगन केरतां बेइमेइं बेड़ी रोड़ी लेहियोचन, पन अंतर मुड़दां केरी हडोडी, ते गेंदी मुशकां सीं भेरतां भोईचन ।
\v 29 ऐन्च़रे तुस बेइरमेइं, लोकन बड़े धर्मी लेहियोतथ; पन अंतरमेइं दुनियारी बेइमैनी सीं भेरतथ ।
\v 30 हे शैरितारे आल्माव, हे फ्रीसाव, ते हे लोकाव मीं तुशो आफ्सोसे : किजोकी तुस नेबी केरी कब्रां सुवरतथ ते धेर्मी केरी कब्रां न बनाथ ।
\v 31 तुस एपू मनतथ की तुस नेबी केरे कत्ल केरने बालां केरी ओवलाधाथ ।
\v 32 हुनी तुस तैनकेरी राहोरी कसर भी पुरी केरा ।
\v 33 हे  स्पाव; हे बुरे केरे बचाव : तुस नर्केरी अगी करां केन्च़ेले  बाच़ेले?
\v 34 ऐलहेरे लेई अव्वं नेबन, ते अक्लमंदाँ, ते शैरितारे आलंमन तुसन का भेज़ने लोरोइं : तुस तैन मरां किछन कत्ल केरेले, ते किछन फैसी पड़ टंगेले: ते किछन आपने प्राथना भावने मां कोड़ेइं सीं मैरी देले: ते हर शहैरे मां तैन पत्ती लगोरे राले।
\v 35 ताके सारे धेर्मी केरो खुन ज़ै धेरती पड़ बगेवरोए, तै तुसन पड़ एज्जे : धर्मी हाबलेरे खुने करां लेइतां, ते ब्र्कियायरे मठ्ठे ज़करियेरे खुने तगर ज़ै तुसेईं हेक्लारे ते सुखनरी ठारी कत्ल कियोरो थू ।
\v 36 अव्वं तुसन सीं सच़ ज़ोताइं की इस ज़मानेरे लोकन एन सैरी गल्लां केरे ज़िमबार बनाले ।
\v 37 हे युरोशलेम, हे युरोशल्म: तीं नब़ी कत्ल किये, ते ज़ैना तीं का भेज़े तैना तीं मारे कुटे, ते मीं  केही फेरेइं सोचु की तेरे बचन जमां केरी ज़ैन्च़े कुकड़ी आपने बचन अपने फंघन हेठ घेरचे : पन तुसेइं न सुखावं ।
\v 38 हेरा तुशु घर तुशे लेइ बैरान भोई गानू ।
\c 24
\v 1 यीशु हेक्ली मेरां निस्तां च़लोरो थू : ते तेसेरे चेले तैस का आए; ताके तैस हेक्लारी रंगब्रेंगी आमारतां हेरांम ।
\v 2 यिशुए तैन सीं ज़ोवं : कुन तुस एन सब किछ हेरने लोरेथ ? अव्वं तुसन सीं  सच़ ज़ोताइं की ईड़ी कोई घोड़े पड़ घोड़ न रालो; ज़ै बछ़ौड़तां न छ़डेले ।
\v 3 ज़ैखन तै ज़ैतुंन पहाड़े पड़ बिशोरो थू; त तेसेरे चेलेइं अलग एइतां तैस सीं  ज़ोने लगे : की आसंन ज़ो की ऐना गल्लां कताली भोंनीन, ते तेरे एज्नेरो ते दुनियारो अंत भोंनेरो कुंन नशान भोंनोएं ।
\v 5 किजो की बड़े मेरे नव्वें सीं एज्नेन ते तैनेइं ज़ोंनु ए; की मसही अव्वं एईं; ते तैनी बड़े लोक टपलानेन ।
\v 6 लड़ाई भोंनिन ते लड़ाईयरी केरी आफुवां शुनेली, खबरदार डेराथ नन्ना : किजोकी ऐना गल्लां ज़ुरुरी भोंनीन पन हेजु खातमों नेईं  भोंनो ।
\v 7 किजोकी कोंमी पड़ कोंम, ते बादशेही पड़ बादशाही चड़ाई केरेली, ते ठेरी ठेरी काल पेलो, ते भुंज़ल एज्जेले ।
\v 8 मसिबतां केरी शुरुआत भी एन्ने गल्लेइं सीं भोंनीएं ।
\v 9 तैखन लोक तुसन ट्लईतां बड़ी सख्त सज़ा देले; ते कत्ल केरेले : ते सैरी कोंमा मेरे नोंवेंरी वजैई सीं तुसन सीं बेर रखेले ।
\v 10 तैस मोके बड़े लोक विशवासे करां दुर भोइतां एक्की होरी ट्लुवाले, ते एपुम्मेंईं भी बेर राखेले ।
\v 11 ते बड़े झुठे नब़ी दुनियाई मां निस्नेंन ते तैनेइं बड़े लोक टपलांनेन ।
\v 12 बेइमानी बधने सीं  बड़े लोकां केरो प्यार ठणडो भोई गानो ए ।
\v 13 ते ज़ै कोई आखरी दमें तगर सारे दुःख बरदाशत केरेलो, त तैस्से मुखती मैल्लनीये ।
\v 14 ते परमेशरेरी खुशखेबरारो सुसमाचार सैरी दुनियाई मां शुनाव गालो; ताके सैरी कोंमां परमेशरेरी शहादत भोंन तैखन दुनियारो खातमो भोनोए ।
\v 15 ज़ैखन तुस तैन ऊज़ड़ने बालु भिटी लाले: ज़ैसेरे बारे मां दांनिएल नेबें ज़ोवरू थुं : पाक तेरी लाले; ते पड़ने बालो भी समझ़े  ।
\v 16 की तैस मोके ज़ैना युदिये मां भोले त तैना पहाड़न पड़ जो नशन ।
\v 17 ते ज़ैना लाए पड़ भोलेले, त तैना उंढे न एजन; ते न  होरी कोई चीज़ नेने  अंतर न एजन ।
\v 18 ते ज़ै मैनू उडारे मां भोलो, त तै लिगड़ां नेने अंतर न एज्जे  ।
\v 19 पन आफसोसे तेंन पड़ ज़ैना तैइस गल्ल्हे बिशनें बैली भोली ते ज़ैन केरे तेईस  निक्के बचे दुध पींते भोले ।
\v 20 ते दुवा केरा की तुसन हिवतड़े मां या सब्तेरी दिहेड़ी नश्नु न पे ।
\v 21 किजोकी तेइस एतरी बडी मसीबत भोली की : एतरी मसीबत कधी दुनियाई मां एवरी भोली; ते न कधी दुनियाई मां एजेली ।
\v 22 अगर तैना दिहाड़े घटेवरे न भोथे : त कोई ज़ींतो न थू भोनों : पन किछ खास मैनू केरे लेइ तैना दिहाड़े घटेवरेन ।
\v 23 अगर तेइस कोई तुसन ज़ोए की मसही ईड़ीहे या उड़ीहे त तुस यकींन न केराथ ।
\v 24 किजोकी झुठे मसही ते झुठे नब़ी दुनियाई मां निसनेन : ते तैनेइं एतरां बडां बडां कम्मां केरनन; ते आजीब आजीब नशान हेरानेन की विशवासी लोक भी टेपलोनेन ।
\v 25 हेरा मीं तुसन पेइलू ज़ेवरु ए ।
\v 26 अगर कोई तुसन सीं ज़ोए की हेरा तै बियाबानें मांए त तुस बेइर न गेहियाथ या कमरे मांहें ता तुस यकींन न केराथ ।
\v 27 किजोकी ज़ैन्च़रे बिजली एक्की पासेरां चेमकतां होरी पासे लेईयोचे: तैन्च़रे  मैनेरू मठ्ठू भी एजेलू ।
\v 28 ज़ैड़ी फ़टेरू गोरोंवं भोते तेड़ी गिद्दां जमा भोतन ।
\v 29 तैन दिहाड़न बाद दिहाड़ो कालो भोंनोएं; ते चेदनरी लौ भी खतम भोनि ए : ते आंम्ब्रेरां तारे बिछ़ड़नेन ते सारु आंम्ब्र हिलनुएं ।
\v 30 तैखन आब्ने आदमेरो निशान आंम्ब्रे मां लेहियोंनोएं : ते दुनियारी सैरी कोंमां छाती कुटेली; ते आब्ने आदम आंम्ब्रे मरां बिदलारी पड़ एइंते बेड़ी आजीब कुदरूती सीं  एइते लाले ।
\v 31 ते तै अपने फरिश्ते बड़े नरशींगेरी आवाज़ेारे ज़ोर शोरे सीं साथी भेज़ेलो: ते तेंना परमेशरे लोकन च़ेवरे पासना येनी आंम्ब्रेरे एक्की पासेरां देइतां होरी पासे तगर सेभंन जमा केरेले ।
\v 32 हुंनी तुस फेगेरे बुटे करां ई सबक शिखा : ज़ेरहे तेदेरे डाल नर्म भोतन ते पट्लां निस्तंन त तुस बुझ़तथ की गेर्मारो मोसम एजनें बालोए  ।
\v 33 ऐन्च़रे ज़ैखन तुस ऐना गल्लां भोंती लाले: त तुस बुझ़ेले की तै नेड़े बल्के दारे पड़ पुज़ोरो ए ।
\v 34 अव्वं तुसन सीं सच़ ज़ोतां की ज़ांतगर एन सभ किछ पुरु न भोए : तां तगर एस कोंमरो खातमों न भोए ।
\v 35 आसमान ते ज़मीन टेली गाहेले पन मेरी गल्लां कधे ना टेलेली ।
\v 36 तै दिहाड़ी ते तै घड़ी केखन एजनिएं :तैस कोई न ज़ांने ते न तेसरो पत्तो आस्मानेरे फरीश्तने ते न मठ्ठे पन सिर्फ बोवे पत्तोए ।
\v 37 ज़ैन्च़े नुहेरे ज़माने मां भोवरू थुं :तैन्च़रे आब्ने आदमेरे एंइते बार भोनुएं ।
\v 38 किजोकी तोफान एजने केरां पेहिले भी लोक खाते पीते थीये : ते ड्ला भी केरते रहते थीये : ते नुहेरे किशती मां गहने तगर एन सभ किछ भोंतु राहूं ।
\v 39 तैन पत्तो भी न थू की कुन भोंने बालुए : एड़ी तगर की तोफान आव ते तैनी सब किछ रुढ़ेहितां नीहूँ : ते आब्ने आदमेरु एज्नु भी एरहु भोंनुएं ।
\v 40 तैखन उडारे मां दुई मैनू कम केरते भोले ते आक नहीयो गालो, ते दुईयावं तैड़ी रालो ।
\v 41 ते दुई कोंन्शां ढ्लाहटे पींती भोल्ही ता आक नेहीगाहेल्ही ते होरी तेड़ी राहेल्ही ।
\v 42 तुसां बिंझ़े रहथ किजोकी तुस ना ज़ांनथ की तुशो परमेशर केईस एज्नोंएं ।
\v 43 पन याद रखा की आगर घररे मालके पत्तो भोए की च़ौर कताल्ही एज्नोएं : ता तै बिंझ़ो बीशे ते आपने घरे च़ोरी ना भोंने दे ।
\v 44 एल्हेरलेइ तुस भी तियार रहथ : किजोकी ज़ेखन तुसन शक भी नेहीं भोंनी ता आब्ने आदम एजी गहंनोंएं ।
\v 45 फिरी तै इमांनदार ते हुशियार सेवक कोंवंने ज़ै तेसेरे मालके आपने नोकरन पड़ पुछ़नों ग्न्नो रखोरोए ताके मोके पड़ रोट्टी दे ।
\v 46 तै नोकर  बड़ो मुबारके : आगर तेसेरो माल्क एइतां तेस्केरां एरहु ज़ेरहू केरतो लाहे ।
\v 47 ता आंवं तुसन सेंहीं सच़ ज़ोतांइं की तै मालक आपने घररु सारु आख्तीयार तेसेरे सुपुर्द केरेल्हो ।
\v 48 पन आगर तै नोकर बुरो निसे ता ते आपने दिले मां एन ज़ोए की मेरे मालकेरे एजने हेजु बड़ु च़ीरै ।
\v 49 ते आपने सेथन मारने कुटने पै ते शरेपन सेंहीं खानु  पिनु  शुरू केरे ।
\v 50 ते तेसेरो मालक कोस्कोई एरही दिहेड़ी एजे ज़ेईस तेस नोकरे उमीदे ना भोए : ते तेसेरो मालक एजी गाहे । मालक तेस लाठेंइं सेंहीं मार दुवेइतां जेल्ही मां कैद केरतां छ़डेल्हो ज़ेड़ी तेंनी लेरां देंनी ते दंत च़ापतु रंहंनुएं ।।
\c 25
\v 1 तैस मोके आस्मानेरी बादशाही तैन दश ऐड्लाई कुइयां केरी ज़ेरी भोनिएं : ज़ैना अपनी लालटेन बेलतां लाड़े सीं मिलनेरे लेइ निसी ।
\v 2 तैन मां पांच़ बेवकुफ थी ते पांच़ बेड़ी अकलमंद थी ।
\v 3 ज़ैना बेवकुफ थी तैनेइं लालटेना त निही; पन तेल साथी न नियो ।
\v 4 पन  ज़ैना अकलमंद थी तैनेइं लालटेना केरे अलावा कुपन मां होरो तेल साथी निहीयो ।
\v 5 लाड़ो  पुज़ने च़ीर लगु, ते तैना बलगते बलगते झ़ूली जेई ।
\v 6 आधी रात भुई त शौर मच़ी की लाड़ो अव: ते तैस सीं  मिलनेरे लेइ एजा ।
\v 7 तैखन सैरी ऐड्लाई कुइंयां बिंझ़ी; ते एपनी एपनी  लालटेना बालने लेगी ।
\v 8 बेवकुफ कुइयेइं आकलमंद ऐड्लाऐई कुइंन सीं ज़ोंवं; अपने तेले मरां थोड़ो ज़ेरो तेल ऐसन भी देथ : किजोकी ईशी लालटेना हिशने लोरीन  ।
\v 9 आकलमंद ऐड्लाई कुइयेंइं जुवाब दीतो; ऐसन का एतरो तेल नेईं: तुस दुकानी पड़ेरां आना  ।
\v 10 ज़ैखन तैना तेल घिंन्ने दुकानी पड़ च़ेलोरी थी त तैत्रे मां लाड़ो पुज़ी जेव : ज़ैना आड्लाई कुइंयां तियार थी तैना लाड़े सीं साथी अन्तर ड्लाए मां च़ेली जेई, ते दार बंद केरतां छ़डु  ।
\v 11 बादे मां तैना होरी ऐड्लाई कुइयेइं भी पुज़ी ते ज़ोंने लेगी : हे परमेशर हे परमेशर ईशे लेइ दार खोल्ल ।
\v 12 पन तैनी जुवाब दितो: सच़ त ऐने की अव्वं तुसन ज़ैनी नन्ना ।
\v 13 ऐलहेरे लेई बीझ़े राथ : किजो की तैस दिहेड़ारो न तुसन पतोए, ते न तैस घेड़ारी कोई खबरे ।
\v 14 ऐह तैस मैनेरी घाड़ भोंनिएगान : ज़ै दुर प्रदेशे गाने बालो थू : तैनी आपनों नोकर कुजाव ते सारु घर बार तेसेरे सुपुर्द किंयु ।
\v 15 तैनी सेभन तैनकेरी क्रतुतारे हिसाबे सीं रकम दिती : एक्की पांच़ तोड़े दिते होरी दुई तोड़े दिते, ते एक्की आके तोड़ो दितो, ते एपु प्रदेशे जो च़लो जेव
\v 16 ज़ैस नोकरे पांच़ तोड़े मैलोरी थीये : तैनी गेइतां, ते कारोबार केरतां पांच़ तोड़े होरे कमाए  ।
\v 17 ऐन्च़रे ज़ैस नोकरे  दुई तोड़े मैलोरे थीये : तैनी दुई होरे कमाए ।
\v 18 पन ज़ैस नोकरे अक तोड़ो मैलोरो थू: त तैनी गत घेड़तां मालकेरी रकम छ़पैइतां  छ़डी ।
\v 19 बड़े च़ीरेरां पत्ती तैसेरो मालक वापस आव : ते नोकरन सीं हिसाब केरने लगो ।
\v 20 ज़ैस नोकरे पांच़ तोड़े मैलोरे थीये : तैनी गेइतां पांच़ तोड़े हाज़र कमाए ते ज़ोंने लगो : हे परमेशर तीं पांच़ तोड़े दितोरे थीये : ते हेर मीं पांच़ तोड़ेहोरे कमाए ।
\v 21 मालक ए सीं ज़ोंवं : शाबाश इमानदार नोकरा तीं थोड़ी ज़ेरी रक्मी इमेनदेरी सीं कम क्मावं : अव्वं तीं बेड़ी चीज़ां केरो मुख्तियार  बनालो: ते अपने मालकेरी ख़ुशी मां शांमल  भुओ ।
\v 22 ते तैस दुई तोड़े मैलोरे थीये, तै भी अव्वं ते ज़ोंने लगो : हे परमेशर तीं मीं दुई तोड़े दितोरे थीये: ते हेर मीं दुई तोड़े होरे कमाए  ।
\v 23 मालके तैस सीं ज़ोवं : शाबाश इमानदार नोकरा तीं थोड़ी ज़ेरी रक्मी इमेनदेरी सीं कम क्मावं : अव्वं तीं बेड़ी चीज़ां केरो मुख्तियार  बनालो: ते अपने मालकेरी ख़ुशी मां शांमल भुओ ।
\v 24 ते ज़ैस अक तोड़ो मैलोरो थू त तै भी हाज़र भोव ते ज़ोंने लगो : हे परमेशर अव्वं ज़ांनतो थू की तू बड़ो बुरो मैनुस ज़ैड़ी तीं  बेवरू नेईं तू तैठां कटतां ते ज़ैड़ी तीं छाकेरू नेईं ता तू तेठां जमां केरतां ।
\v 25 ऐलहेरे लेई मीं तीं करां डेरतां तेरी रकम गत्ते मां देबतां छ़डी: ते हेर इहीहे तेरी रकम ।
\v 26 तैसेरे मालके जुवाब दितो :हे  बेईमान ते निमां  नोकरा अगर तीं पत्तो थू की अव्वं ज़ैड़ी न बेइं तैड़ी कटतां ते ज़ैड़ी न छेकीं तैड़ी जमां केरतां ।
\v 27 ता तीं एन लोड़तु थुं क्मेवरू की मेरी रकम शोहुकारां केरे हवाले केरनी थी : ताके अव्वं वापस एइतां अपनी रकम सुदेसमेत वुसुल केरेथो ।
\v 28 हुनी एन केरा की एस केरां तै तोड़ो नेइतां तैस देथ ज़ेसका दश तोड़ेन ।
\v 29 ऐलहेरे लेई ज़ैसका  आए, तैस होरु भी दितु गालू, ते तैसका जादे भोई गालू: ते ज़ैसका किछ भी नेईं, तैस करां तैन भी घिंन्नी गाले ।
\v 30 ते ऐस नकामें नोकरे बेइर आंधारे मां छ़डा ज़ैड़ी ऐह लेरां देंतो ते दंत च़ापतौ राए  ।
\v 31 ज़ैखन मैनेरू मठ्ठू एपनी महीमा मां अपने फरिशतन सीं साथी एजेलो त अपने पाक तख्ते पड़ बिशेलो।
\v 32 ते सैरी कोंमां तैसका जमां केरेलो : ते मैनू ऐन्च़रे एक्केकी करां आलाग केरनेन: ज़ैन्च़रे पुहाल भेडन छ़ैलन मरां खंढातन  ।
\v 33 तै भेडन अपने देइने पासे, ते छ़ेलन बांएं पासे राखेले ।
\v 34 तैखन बादशाह अपने  देइने पासेरे लोकन सीं  ज़ोलो : एजा मेरे बाजेरे मुबारक लोकाव ई बादशाही, ज़ै दुनियारे शुरु मां तुशे लेइ तियार कियोरिए : हैसे मां नहैथ ।
\v 35 किजोकी अव्वं नियांनों थू; ते तीं मीं रोट्टी खुवाई अव्वं ट्लीशोरो थू; ते तीं मीं पानी पियावं अव्वं परदेशी थू ते तीं अपने घरे मां राखो   ।
\v 36 अव्वं नगो थू, ते तीं मीं लिगड़ां दितां; ते अव्वं बीमार थू; ते तीं मेरी हेरगेश की आंवं केद थू; ते तुस मिलने आए ।
\v 37 तैखन तै घर्मी मैनु ज़ोलो की हे प्रभु मीं कैखन तू नीयांनों लाहु; ते मीं तीं रोट्टी खुवाई या तु ट्लीशोरो थू ते मीं तीं पानी पियावं  ।
\v 38 ऐसेइं कैखन परदेशी हेरतां तु अपने घरे मां राखो; या तु  नगो थू ते मीं तीं   लिगड़ां दितां ?
\v 39 ते अस कताली तीं बीमार या केद लेहितां तीं सीं मिलने आए ?
\v 40 तैखन बादशाह जुवाब देलो: की अव्वं तुसन सीं सच़ ज़ोतां की ज़ैखन तुसेइं मेरे इन निकड़े ढ्लाहन मेरां एक्की ज़ेरे सीं एरहो ज़ेरहो सुलुख कियो त एन बुझ़ा की एन मींएं सीं कीयूं   ।
\v 41 तैखन तै बांएं पासे बालन सीं ज़ोलो : हे लानती लोकाव मेरे तुत्रे आग्रां दुर भोथ ते तैस हमेशारी बेल्लती अगी माझो गाथ ज़ै शैतानेरे त तैसेरे फरिशतां केरे लेइ तियार कियोरिए   ।
\v 42 एल्हेरलेइ ज़ेखन  आंवं नियांनों थू ते तीं मीं रोट्टी ना खुवाई आंवं ट्लीशोरो थू ते तीं मीं  पानी ना  पियांवं ।
\v 43 अव्वं परदेशी थू ते तीं अव्वं अपने घरे मां न राखो : अव्वं नगो थू ते तीं मीं लिगड़ां न दितां ते आंवं बीमार थू ते तीं मेरी हेरगेश ना  की ते अव्वं केद थू ते तुस मीं सीं मिलने न आए ।
\v 44 त्ताली तैना लोक ज़ोले: की हे प्रभु ऐसेइं कताली तू नियानो ट्लाइशोरो परदेशी नग्गो बीमार या केद लाहु ते ऐसेइं तेरी मदत न की ।
\v 45 त्ताली तै तैन जुवाब देलो: अव्वं तुसन सीं सच़ ज़ोतां की ज़ैखन तुसेइं मेरे इन निकड़े ढ्लाहन मरां एक्की ज़ेरे सीं एरो ज़ेरो सुलुख न कियो त एन बुझ़ा की एन मींएं सीं कीयूं   ।ऐलहेरे लेइ ऐन सेभी लोक बड़ी सज़ाह भोली पन धेरमन हमेंशांरी ज़िंदगी  भोली ।
\c 26
\v 1 ज़ैखन यिशु ए एना गल्लां की त तैनी अपने चेलन सीं ज़ोवं:।
\v 2 तुसन पत्तोए की दुई दिहेड़ना बाद इदफ़सही ए : ते मैनेरे ट्लुवाव गाहेलो तके तैस फंसी लगे ।
\v 3 तैखन महा याजक ते कोंमरे बुज़ुर्ग महा याजक कैफेरी हावेली मां जमां भोइतां ।
\v 4 मुशोरहो कियो की यीशु धोखे सीं ट्लाएइतां मेरी छ़डम  ।
\v 5 पन ज़ोने लगे की ईदारे मोके नेईं : एरू न भोए की लोक हगांमों केरन ।
\v 6 ज़ैखन यीशु बेतनया मां शमुन कोड़ेरे घरे मां थू  ।
\v 7 त अक कोंन्श शंखमरमरी बोतली मां आतर अक कीमती तेल घिनतां यीशु का आई : ज़ैखन यीशु रोट्टी खाने बिशो त तेसेरे दोगे तै तेल मल्लो ।
\v 8 चेले एन लेइतां बड़े नाराज़ भुए ते ज़ोंने लगे : की आत्र तेल बरबाद केरनेरी कुन ज़ुरूरी थी ।
\v 9 अगर ऐह तेल बच़ेवरो भोथो; त बड़ी कीमत मैल्लती थी; ज़ै गरीबन बेन्टतां देथे ।
\v 10 यिशु ए एन बुझ़तां तेनसीं ज़ोंवं : तुस ऐह  कोंन्शी कीजो तंग लोरेथ केरने? एसां त मीं सीं रोड़ु कियेरुए ।
\v 11 गरीब गुरबे त हमैशाँ तुसन सीं साथी भोनेन: पन अव्वं तुसन सीं साथी हामेशां नेईं भोंनों ।
\v 12 एसां मीं दबने करां पेइले मेरी जान आत्र तेलेसींमेलतां ते मसा केरतां  छ़ाडोरीए ।
\v 13 अव्वं तुसन सीं सच़ ज़ोतां की सैरी दुनियाई मां आंजिलारो सुसामाचार शुनाव गालो : ते तैड़ही तैसेरी यादगैरी मां एस गल्लारो भी ज़िक्र कींयूं गाहेल्हू ।
\v 14 फिरी बहरे चेलन मरां अक ज़ैसेरुव नोवं युहुदा आस्क्रयुती थुं : महाजकन का जेव ।
\v 15 ते तैन सीं ज़ोंने लगो : की अगर अव्वं यीशु तुसन ट्लावेईं देइं ;त तुस मीं कुन देले ।
\v 16 दे तै तेइसेरो देंतो यीशु ट्लाउवानेरे बारे मां मोको तकने लोरो थू ।
\v 17 ईदफ्सहीऐरे पेहिले दिहाड़े चेलेइं यीशु का एइतां पुछ़ : तु ईदारी रोट्टी कोड़ी खानी चहतां; तके अस गेइतां तियारी केरम ।
\v 18 यिशु ए जुवाब दितो की : शरे मां अक फुलानों मैनू ए; ते तुस तैसका गाथ ते तैस ज़ोथ की मेरो मोमको नेड़े पुज़ोरो ए ते आसां अपने चेलन सीं साथी ईद तेरे घरे मां बनामेले ।
\v 19 बसा ज़ेरो यिशु ए अपने चेलन हुकम दितोरो थू : तैनेइं तैन्च़रे कमावं ते ईदारी रोट्टी तियार की ।
\v 20 ज़ैखन ड्लावझ़ भुई त यीशु अपने चेलन सीं साथी रोट्टी खाने बिशो ।
\v 21 ते रोट्टी खांते बार यिशु ए तैन सीं ज़ोंवं : अव्वं तुसन सीं सच़ ज़ोताइं की तुसन मरां अक मीं ट्लुवाल्हो ।
\v 22 चेलन बड़ो दुःख भोव : तेना बेरी बेरीसींतेस पुछ़ने लगे : एह परमेशर कुंन आंवें त नेहीं ?
\v 23 यिशुए जुवाब दितो : ज़ै मेंनु मींसेंहीं साथी थेली मे रांरोट्टी खांने लोरोए : तेहे मीं ट्लाउवालो ।
\v 24 इबने आदम त ज़ेरू तैसेरे बारे मां लिखेरु ए की आफ्सोसे तैस मैनू पड़ ज़ैसेरी वजैई सीं तै ट्लाउाव जेव : तैसेरे लेइ इन रोड़ु थुं की तै ज़र्मोरो ना भोथो ।
\v 25 तैखन युहुदो ज़ै ट्लाउवाने पड़ थू; ज़ोंने लगो :हे गुरु आंवें त नेईं ?
\v 26 रोट्टी खांते बार यिशु ए रोट्टी ट्लाती; ते बर्कत देइतां ट्लाओड़ी, ते चेलन का देइतां ज़ोंवं हिंयांथ खाथ ई ए मेरी जाने ।
\v 27 फिरी यिशु ए कटोरो ट्लाअतो, ते परमेशरू शुक्र केरतां चेलन का दितो ते ज़ोंवं हियांथ तुस सभ इस मरां पीथ ।
\v 28 किजो की ई मेरे नोंवें ऐहेदे मां मेरो तै लेहुए ज़ै बड़ां केरे पापां केरी मैफारे लेइ दितो गहते ।
\v 29 अव्वं तुसन सीं ज़ोताइं की:अव्वं दाछ़ारो ई रस फिरी कधे न पियेले ज़ांतगर परमेशरी बादशेही मां तुसन सीं साथी नोवों न पीं ।
\v 30 तैखन तैनेइं अक गीत ज़ोंवं : ते फिरी ज़ैतुन पहाड़े पड़ जो च़ले जे ।
\v 31 तैखन यिशु ए तैन सीं ज़ोंवं : तुस तैस राती मेरी वजाई सीं डामाडोल भोले : किजोकी लिखेरु ए की अव्वं पुहाले मारे,लो ते धंनेरी भेडां तित्र बितर भोली।
\v 32 पन अव्वं ज़िंतो भोइतां तुसन केरां पेइले गलीले मां पुज़ेलो  ।
\v 33 पतरसे जुवाब दितो : भावें तेरी वजैई सीं सारे डामाडोल भोंन पन अव्वं डामाडोल न भोइएलो ।
\v 34 यिशु ए ज़ोंवं : अव्वं तुसन सीं सच़ ज़ोताइं की अज़ राती कुकड़े बांक देंने केरां पेइले तु मेरो ट्लाएई फेरेइं इनकार केरेलो ।
\v 35 पन पतरसे ज़ोंवं : आगर तीं साथी मीं मरनु भी पै त तां भी अव्वं तेरो इनकार न केरेलो ते सारे चेलेइं भी ऐन्ने ज़ोवं  ।
\v 36 तैखन यीशु अपने चेलन सीं साथी एक्की ठेरी पुज़ो : ज़ेठेरू नोवं गस्तम्नी थुं : यिशुए तैन सीं ज़ोंवं तुस इड़ी बिशा, ते अव्वं उड़ी अगर गेइतां प्रार्थना केरतांइं ।
\v 37 तैनी पतरस ते ज़ेबदेरां दुइए मठ्ठां साथी नीया, ते तै मायुस ते बेचेंन भोंने लगो ।
\v 38 फिरी यिशु तैन सीं ज़ोवं :ई दुखेरे वजैई सीं मेरे प्राण निसने लौरेन इड़ी  बिशा ते बीन्झ़े बिशा ।
\v 39 फिरी थोड़ो ज़ेरेह अग्र गेइतां तल्ले मां मथो टेकतां खिरको ते प्राथना केरने लगो: हे बाजी आगर भोई सखे त ई कटोरो मीं करां टेली गाए : फिरी भी अव्वं चहतां, बल्के ज़ैन तु चहतां त तैने भोए ।
\v 40 ज़ैखन तै चेलन का वापस आव त तैना झ़ूलोरे लाए त पतरसे सीं ज़ोंवं : कुन तुस एकी सैइती भी मीं सीं साथी बीन्झ़े न बीशी सखे ।
\v 41 बिंझ़े बिशा ते दुवा केरते राथ किजोकी आज़्मेइशि मां ना राथ रुहु त निग्रे पन जान कमज़ोरे ।
\v 42 यीशु फिरी जेव ते प्रार्थना केरने लगो :हे मेरे बाजी ई कटोरो मेरे पींनेरे बगैर टेली न सखे : तेरी मर्ज़ी पुरी भोए ।
\v 43 ज़ैखन तै चेलन का वापस आव, त तैना झ़ूलोरे लाहे: किजोकी तैन केरी एछ़ी ओंड्लाऐनी ते  गीरकी भोवरी थी ।
\v 44 ऐलहेरे लेई तै तैन तैड़ी छ़ेडतां च़लो जेव : ते फिरी प्रार्थना केरने लगो ज़ै पेइली कियोरी थी ।
\v 45 तैसेरां बाद तै चेलन का वापस आव, ते तैन सीं ज़ोंने लगो : की तुस हेजु भी तेस्से नीड्लाई मां झ़ूलोरेथ ? बस्सा हेरा तै मोको नेड़े पुज़ोरोए की इबने आदम पैपी केरे हवाले कियो  गालो ।
\v 46 उठा च़ला मेरो ट्लसउवाने बालो नेड़े पुज़ोरोए ।
\v 47 यीशु ऐना गल्लां ज़ोंने लोरो थू त युहुदा ज़ै बारे चेलन मरां थू तैड़ी पुज़ो : तैस सीं बड़े मैनू थीये ज़ैना तलवारां ते लठां घिन्तां एवरे थीये ज़ैना महा याजकेईं  ते कोंमारे बुज़ुर्गेइं भेज़ोरे थीये  ।
\v 48 तैसेरे ट्लाउवाने बाले ऐह निशान दितोरो थू की ज़ैस अव्वं फूंमड़ी देइलो त तेहे यीशु भोंनो ए : तुस तैस ट्लाइयथ ।
\v 49 युहुदे यीशु का एइते ज़ोंवं : हे गुरु तींजो सलामें, ते एइतां फूंमड़ी देने लगो ।
\v 50 यिशु ए तैसजो ज़ोवं : भाइया ज़ैस कमेरे लेइ तू एवरोस त तैन कम केर : किजोकी लोकेइं एगरोइतां यीशु ट्लातो ते अपने कबज़े मां कियो ।
\v 51 यिशु एरे सैथन मरां एक्के अपनी तलवार कढी, ते मया याजकेरे नोकरे पड़ बाही ते तेसेरो कन कटो ।
\v 52 यिशुए तैस जो ज़ोवं : तलवारी मींयांने मां रख किजोकी ज़ेंना तलवार च़लातन तैना तलवारी सीं मारे गाले ।
\v 53 तीं पत्तो नेईं की आगर अव्वं अपने बाजी करां मद्त मैगी त तै हून्ना फरिशतां केरी बहरे फोवजां बल्के तैस करां भी जादे भेज़ते ।
\v 54 पन फिरी तैना पबित्र बचनेरी गल्लां केन्च़े पुरी भोंनिन ज़ैनकेरू  पुरु भोंनु ज़ुरूरीए ।
\v 55 फिरी यिशु ए तैन लोकन सीं ज़ोंवं : अव्वं कुन कोई डेकूइं ते तुस मींजो डांग सोटे ते तलवारां ट्लाइतां मीं ट्लांने एवरेथ : अव्वं त रोज़ हेक्ली मां बिशतां शिखशा देतो थू दे तैखन तुसेईं अव्वं नेईं ट्लातोरो ।
\v 56 पन एन सभ किछ ऐलहेरे लेइ भोंवं की पाक बचने मां नेबी केरी लिखोरी गल्लां पुरी भोंन : तैखन सारे चेले तैस तैड़ी छ़डतां च़ले जे ।
\v 57 ज़ैन लोकेइं यीशु ट्लातोरो थू  तैनेइं तै मया याजक कैइफे का घिन्तां जे : ज़ेड़ी तैनकेरे म्हेज़बी लोक ते बुज़ुर्ग बिशोरे थीये ।
\v 58 ते पतरस भी यीशु पतपति  याजक आंगने तगर पुज़ोरो थू : ते तैड़ी पेरहेदारन सीं साथी बिशतां सुर लोरो थू हेरने ।
\v 59 महा याजक ते आदालतरे सभ लोक एरी झुठी शहात तोपने लगे : की ज़ैस सीं यीशु क़त्ल कियु गाहे ।
\v 60 पन कोई शाहात ना मैल्लो: हालांकी बड़े झुठे शाहात भी पैश भुए : आखर कार दुई शाहात पैश भुए ।
\v 61 ते जोंने लगे: एनी ज़ोवरू थुं की आंवं परमेशरु घर डोलतां ट्लाइयांवं दिहाड़े फिरी खड़ु केरी सखताइं ।
\v 62 त्तली  महा याजक खड़ो भोइतां यीशु पुछ़ने लगो : तीं का एस जुर्मेरो कुन जुवाबे ?
\v 63 पन यीशु च़ूप राहू: मयाजक फिरी  पुछ़ू तीं ज़िंते परमेशरेरी कसम भोए की आसंन ज़ो, की तु परमेशरू मठ्ठु मसहीआस ?
\v 64 यिशु ए जुवाब दितो : तीं एपु ज़ोइ छ़डु ते हुनी अव्वं भी ज़ोतांइं की आज़ेरे बाद तुस इबने आदम ए परमेशरेरे देइने पासे बिशोरे लाले, ते आम्ब्रेरी बिदलारी मां एइते लाले ।
\v 65 तैखन मया याजक अपना लिगड़ां छ़ींदां, ते ज़ोंने लगो : ऐनी त बड़ू झुठ ज़ोवं हुनी ऐसंन कोन्ची शाहातेरी ज़ुरूरत नेईं तुसेइं हुन्ना एसेरू झुठ शुनेरु ए ।
\v 66 तुशी कुंन राईऐ ? तैनेइं जुवाब दितो हे कतलेरे काबले ?
\v 67 तैखन तैनेइं तैसेरे तुतरे पड़ थुकु ते तैस घुसेइं मुकेइं देने लगे ।
\v 68 हे मसही अगर तु नब़ीस त ज़ो, तीं केन्ची बाहोरी ?
\v 69 पतरस बेइर आंगने मां बिशोरो थू : ते अक कोन्श तैसका आई ते ज़ोंने लगी की तुमीं यीशु गलीली सीं साथी थू ।
\v 70 पन पतरसे सेभी केरे सांमने इनकार कियो ते ज़ोवं मीं नेईं पत्तो तु कुन लोरिस ज़ोंने ।
\v 71 तैखन पतरस बेइर फाटकेरे पासे जेव त अक होरी कोंन्श पतरस लेइतां तैन लोकन सीं ज़ोंने लगी  ई मैनू भी यीशु नैसरी सीं साथी थू ।
\v 72 पन पतरसे सेभी केरे सांमने कसम केरतां इनकार कियो, ते ज़ोवं : की अव्वं ऐस मैनू सेइंयां न ज़ैनी ।
\v 73 थोड़े च़ीरां पत्ती तैना लोक ज़ैना तैड़ी खड़खड़े थीये पतरसे का आए ते ज़ोंने लगे: तुभी तैन्ने मरांस किजो की तेरी बोली सीं बुझ़ोते की तु तैसेरो साथीस ।
\v 74 पतरस तेस्जेई गैई लगो देने, ते कसम केरतां ज़ोंने लगो : की आंवं एस मैनू सेइंयां ना ज़ैनी त्तली कुकड़े बांक दिती  ।
\c 27
\v 1 होरसां झ़ेझ़ां सारे लोक ते महायाजक, तेकोमां केरे सयानेई बिस्तार कियो की यिशु एरे कत्ल केरनेरो मशौरो कियो ।
\v 2 ते यीशु बेंधतां नीयो, ते रूमी हाकम पित्लासेरे हवाले कियो ।
\v 3 ज़ैखन युहुदे हेरू ज़ैनी यीशु ट्लाउवारो थू, की यीशु मुर्ज़म बनेवरो ए त तैनी बड़ू पशताव: ते तैना चैदरे ट्लाई सिक्के महायाजके काँ वापस आने ।
\v 4 ते ज़ोंने लगो: मीं पाप कियो की अक बेकुसुर कतलेरे लेइ ट्लुवाव: ते तैना ज़ोंने लग्गे ऐसन कुने; तु ज़ांन ते तेरु कम ज़ाँने ।
\v 5 तैखन युहुदे तैना चैदरे ट्लाई सिक्के हेक्ली मां शैरताँ छ़डे, ते एपु गेइतां अपने आपै फंसी दिती ।
\v 6 महायाकेईं तैना सिक्के सल्ले: ते ज़ोंने लग्गे की इना सिक्के त खुनेरी कीमते; ऐह हेक्लारे खज़ाने मां रखनी ठीक नेईं ।
\v 7 ऐलहेरे लेई तैनेइं मुशौरो केरतां तैस रकमीं सीं कुम्हारे करां अक उडार घिन्नु: ताके परदेशी केरे लेइ कब्रास्तान बनावं गाए ।
\v 8 तांएं त अज़ तगर भी तैस उडारे जो लेवहेरू उडार ज़ोतन ।
\v 9 तैखन तै गल पुरी भोई ज़ै यरमिया नेबे ज़ोवरी थी: की तैइं तैसेरी पुरी कीमत चेंदरे ट्लाई सिक्के नीये, ऐह कीमत बनी इस्राइलेरे लोकेइं कियोरी थी ।10   तै
\v 10 तैना चेन्देरे ट्लाई सिकेईं सीं कुम्हारेरू उडार घिन्ने जो दिते ज़ैन्च़े परमेशरे मीं हुक्म दितोरो थू ।
\v 11 यीशु हाकमेरे तुत्रे अगर खड़ो थू, ते हाकम तैस पुछ़ने लगो: तु युहुदी केरो बादशाहास? यिशु ए जुवाब दितो तु एपु ज़ोने लोरोस त ।
\v 12 ते ज़ैखन महायाजक ते बज़ुर्ग तैस पड़ इलज़ाम लाने लोरे थीये त यिशु ए कोई जुवाब न दितो ।
\v 13 तैखन पिलातुसे यीशु सीं ज़ोंवं : हेर ऐना तेरे खलाफ कुन कुन ज़ोंने लोरेन तु शुनता की नेईं ।
\v 14 पन यिशु ए एकी गल्लारो भी जुवाब न दितो; ते पिलातुस बड़ो हेरान भोई जेव ।
\v 15 बादशाहेरो अक कांनुन थू की ईदारे मोके पड़ अक कैदी ज़ैस जो लोक ज़ोंन तैस हथराँ छ़डतो थू ।
\v 16 तैस मोके तैनकेरो अक मैनू कैद थू; ज़ै बराबा नोवेंरो बड़ो मुशुर थू ।
\v 17 ज़ैखन तैना लोक पिलातुसे का जमा भुए; ता पिलातुस ए तैन पुछ़ू: तुस कुन चातथ; आंवं कैस हथरां छे़डीं; बराबे की यीशु ज़ैसजो मसही ज़ोतन ।
\v 18 किजोकी तिलातुस ए एपु पत्तो थू की तैनेई सिर्फ जलनी सीं तै ट्लातोरो ए ।
\v 19 ज़ैखन तै आदालतारी कुर्सी पड़ बिशोरो थू; ता तैसेरी कोंन्शां तैसजो समाद भेज़ोरो थू : की तु एस रोड़े मैनेरे बारे मां किछ न करां किजो कि मीं अज़ राती एसेरी वजाई सीं सुपने मां बड़ो दुःख भेवरोए ।
\v 20 पन महायाजक ते बज़ुर्ग लोकेइं लोक बमकाए: की तैना पिलातुसे करां बराबा हथरां छ़डान ते यीशु मारान ।
\v 21 ज़ैखन हाक्में तैन लोकन पुछ़ू की तुस ऐन दुईन मरां कैस चहतथ; अव्वं तैस हथरां छ़ैडीं : तैन लोकेइं ज़ोवं बराबे हथरां छ़ैडा ।
\v 22 पिलातुसे तैन लोकन सीं ज़ोंवं: फिरी अव्वं यीशु ज़ैसजो मसही ज़ोतन तैस कुन केरीं ? सब लोक ज़ोंने लगे ऐस सलीब देथ ।
\v 23 हाक्मे ज़ोंवं कीजो ? ऐनी कुन बुरयाई कियोरि ए ? पन तैना मना ज़ोरे ज़ोरे ज़ोंने लगे की एस सलीब देथ ।
\v 24 ज़ैखन पित्लासे हेरू की किछ भी बन्ने बालू नेईं बल्के उलटो फसाद भोंने बालोए: त तैनी पानी मेगतां तैन मैनू केरे सामने हथ धोए ते ज़ोंवं : की अव्वं ऐस एक्की धेर्मी मैनेरे खुने करां बरी भोताइं : तुस ज़ांना; ते तुशु कम ज़ांने ।
\v 25 ते सारे लोकेंइं जुवाब दितो: की ऐसेरो खुन ऐसन पड़ ते ईशी औलाधरे गले पड़ भोए ।
\v 26 तैखन पित्लासे बराबो हथरां छ़डो ते यीशु ए कोड़े बहवेइतां तेनकेरे हवाले कियु : ताके तैना तैस सलीबो देंन ।
\v 27 तैखन पित्लासेरे स्पेहीयेइं यीशु शाही किले मां अन्तर नेइतां सारे फोव्जी सिपाही यिशुएरे च़ुफुरतां जमा भुए ।
\v 28 तैनेइं तैसेरां लिगड़ां खोल्लां ते तैस अक धोती ज़ेरी प्लेटि ।
\v 29 फिरी कन्टां केरू ताज तेसेरे दोगे पड़ रखु ते तैसेरे देंइने हथे मां अक सोटो दितो : ते तैसेरे सामने खेड़ोइतां तैसेरी हासी बनाने लगे की एह युहुदी केरे बादशाह : तींजो सलामें ।
\v 30 तैना तेसपड़ थुकते थीये ते डंडेंइं सीं तैसेरे दोगे पड़ बहते थीये ।
\v 31 तैसेरी हासी बनानेरे बाद तेसेरी धोती खोल्ली : ते तैस तैसेरां लिगड़ां लुवां ते तैठां च़ल्ले, ताके तैस सलीब देंन ?
\v 32 ज़ैखन तैना तैठां च़लोरे थीये; त तैन कुरेनेरो अक मैनू मैल्लो: जैसेरू नोंवं शमुन थुं : तैन लोकेइं ट्लातो ताके यिशु एरी सलीबी छ़ुइतां च़लाऐ  ।
\v 33 ते गुल्गुत्ता नोवेरी ठैरी पुज़े : ज़ैसेरो मतलबे खोपड़ारी ठार ।
\v 34 तैड़ी तैनेइं यीशु अक नर्म ज़ेरी शराप पीने जेई दिती : पन तैनी एशी सीं  हुरेइतां इनकार कियो ।
\v 35 ज़ैखन तैनेइं यीशु सलीबी पड़ च़ाड़हो त शर्त रेखतां तैसेरां लिगड़ां भी एपु ममेंहीं बंटां ।
\v 36 ते तैड़ी बिशतां तैसेरो पेहेरो केरने लगे ।
\v 37 ते तैनेइं तैसेरो जुर्म एक्की पेखड़ी पड़ लिखतां तैसेरे दोगे पड़ लाई ज़ेसपड़ एन  लिखेरू थुं : हे युहुदी केरो बादशाहे ?
\v 38 तैखन यीशु सीं साथी दुई डेकन भी सलीबी दिती : अक यिशु एरे देइने पासे, ते होरो बांए पासे ।
\v 39 तैठां गांते बाले सारे लोक दोग हिलेइतां गाते थीये ते एन ज़ोते थीये ।
\v 40 इस हेक्ली डोलने बाला ते ट्लाएई दिहड़न मां बनाने बाला : अपनों आप त बच़ा : अगर तू परमेशरेरु मठ्ठुस त एस सलीबी पड़रां ऊंढो ओस ।
\v 41 ऐन्च़रे महा याजक ते शेरितारे बुढे भी तैसेरी हासी बनाते थीये : ते ज़ोते थीये ।
\v 42 ऐनी होरे बच़ाए पन आपनों आप न बच़एई बटो : इही ता इस्राइलेरो बादशाहे :अगर हुन्ना भी तु सलीबी पड़रां ऊंढो ओस्तां त अस तीं पड़ विशवास केरतम ।
\v 43 एसेरो भरोसो परमेशरे पड़ ए अगर परमेशर एस चहते त हेजु भी एस बच़ाए : किजो की ऐनी ज़ोवरू थुं की अव्वं परमेशरेरु मठ्ठुइं ।
\v 44 ते दुई डेकू भी ज़ेंन तेस्सेंहीं साथी स्लेब दितोरी थी : तेना भी तेस्जो खरु बुरु ज़ोते थीये ।
\v 45 बारे बज़न करां देंतु ते ट्लाएई बज़न तगर सारे मुल्खे मां अंधारु भेवरू थुं ।
\v 47 ज़ैना लोक तैड़ी खड़ खड़े थीये तैन मरां किछ शुनतां ऐन ज़ोंने लगे की ऐह त इलिये फुकारने लोरोए ।
\v 48 तैखन अक मैनु दोव्ड़तां जेव, ते अक गलास पैनीं मां डोबतां ते डंडे पड़ टकेइतां पीनेरे लेइ तैसेरे शी सीं हुराव ।
\v 49 किछ ज़ोंने लगे ठेरा  बल्लगा हुनी हेरतम की एलिया एस बच़ानेएइते की नेईं ।
\v 50 ते यिशुए फिरी ज़ोरे सीं चिंड मारी ते आपनी जान भी दिती ।
\v 51 तैखन हेक्लारो पड़दो बहं, ते बुन तगर छ़ींदोइतां दुई हिस्से भुओ ते पहाड़ां ते सारी ज़मीन हीलने लगी ।
\v 52 कब्रां फेटी जेई ते परमेशरे पबित्र लोक मोवतारी निड्ला मां झ़ूलोरे थीये : ज़िंते भोइजे ।
\v 53 ते कब्रन मरां निस्तां  ज़िंते भोंनेरां पत्ती पबीत्र शहारे मां दाखल भुए ते तैड़ी बड़े होरी लोकेंइं भी लाए ।
\v 54 तैखन तैनी आफ्सरे ते तैसेरे सेथेइं ज़ैना यिशु एरी निगरानी केरने लोरे थीये : भूंज़ल गातो हेरो; त तैना डेरी जे; ते ज़ोंने लगे : साच़े  ऐह मैनू परमेशरेरू मठ्ठु ए ।
\v 55 तैड़ी बेड़ी कोंन्शां ज़ैना गलिले मरां यीशु सीं साथी तैसेरी सेवा केरती तैस पत्ती एवरी थी: ते दुररां तकने लोरी थी ।
\v 56 तैन मां मरीयम मगदलीनी याकुब त युसेसएरी आंमा मरियम ते ज़ेबदेरे मठ्ठां केरी आंमा साथी थी ।
\v 57 ज़ेखन ड्लोवझ़ भुई ता आरमितारो अक आंम्बीर युसफ नोंवेंरो मेंनु ज़ै एपु भी यिशुएरो चेलो थू ।
\v 58 तेनी पित्लासे का गेहितां यिशुएरी लाश मगी : ते पित्लासे हुकम दितो की लाश एसेरे हवाले केरा ।
\v 59 युसफे लाश नेइतां एक्की रोड़ी  ज़ेरही  च़ादरी मां प्लेटी ।
\v 60 ते तै लाश एक्की नोंवीं कब्री मां ज़ै शफ़ड़ी मां घड़ोरी थी तैड़ी लाश देबी  छ़डी : ते कब्री पड़ अक बडो घोड़ छ़डो ।
\v 61 ते  मरीयम म्गदिंनी ते होरी मरीयम तेड़ी कब्रारे सामने बिशोरी थी ।
\v 62 होरसां ईदारी तियेरारे दिहाड़े बाद सरदार कहिंन ते फ्रिसी मिलतां पित्लासे का पुज़े ।
\v 63 ते ज़ोंने लगे परमेशर असंन यादे की तैनी धोखेबाज़े अपने ज़िंते सासेइं ज़ोवरू थुं : की मीं ट्लेइयांवं दिहाड़े फिरी  ज़िंतु भोई गानुएं ।
\v 64 ऐलहेरे लेइ हुकम दे ताके ट्लाई दिहाड़न तगर कब्रारी निगरानी केरा : एरू न भोए की तैसेरे चेले एइतां तैसेरी लाश छ़पांन : ते लोकन सीं ज़ोंन की तै मुड़दन मरां ज़िंतो भोवरो ए : ऐह धोखो पेइले धोखे करां भी जादे बुरोए ।
\v 65 पित्लासे जुवाब दितो : तुसन का पेहरो देंने बाले आन त तैन नहैथ ते ज़ेड़ी तगर भोई सखते ता पेहरो देथ ।  तैखन तैनेइं गेइतां कब्रारे घोड़े पड़ अपनी मौहोर लाई : ते कब्रारी निगरेंनारे लेइ पैहरेदार रखे ।
\c 28
\v 1 सब्तेरां बाद हफ्तेरे पेहिले दिहाड़े ट्लाएकड़ोते ट्लाएकड़ोते मरीयम मगदीलीनी ते होरी मरियम कब्र हेरने एई ।
\v 2 आचांनक अक बडो भूंज़ल आव : किजोकी परमेशरेरो फरिशतो आंम्ब्रे मेरां आव; ते कब्रारारो घोड़ ऊंढो बछ़ौड़तां, ते तैस पड़ बिशी जेव ।
\v 3 तैसेरी शक्ल सुरत बड़ी रोड़ी दिहाड़ेरी ज़ेरी थी: ते तेसेरां लिगड़ां हींवेंरां ज़ेरां छ़ीतां सुपेद थीयाँ।
\v 4 पेरहेदार डेरताँ थर थर कम्ब्नें लगे ते ज़ेरे मुड़दे भुए ।
\v 5 फरिशते कोंन्शन सेहीं ज़ोंवं: आंवं ज़ांनताईं की तुस यिशु ए तोपने लोरिथ: ज़ैस सलीबी दितोरी थी ।
\v 6 तै इड़ी नेईं बल्के ज़ेन्च़रे तैनी ज़ोवरू थऊँ, तै ज़िंतो भोवरोए एजा तै ठार हेरा ज़ैड़ी तै थू ।
\v 7 ते जल्दी गेहितां तेसेरे चेलन पत्तो देथ: की तै मुड़दन मराँ ज़िंतो भोवरोए, ते तुसन करां पेहीलो गलिले मां पुज़ोरो: ते तुसेंइं तै लहंनोएं हेरा मीं तुसन एन ज़ोवरुए ।
\v 8 तिताल्ही तैना कोंन्शां डेरतां भी ते ख़ुशी सीं भी कब्री करां बेइर एई: ते दोवड़ती दोवड़ती जेई ताके चेलन पत्तो देंम ।
\v 9 आचांनक यीशु तैन मैलोहो, ते ज़ोंवं सलामें: ते तैनेइं तैसेरे पाव बांते, ते तेसका मथो टेको ।
\v 10 तैखन यिशु ए तैन ज़ोंवं: डरा नन्ना ते गाथ ते मेरे ढ्लान सेंहीं ज़ोथ की गलिले मझो गान: तैना मीं तैड़ी लाले ।
\v 11 हेजु तैना कोंन्शां बत्ते थी, ता पेरहेदारन मरां किछ शहारे मां जे ते महा याजकन सीं सारो बिस्तार शुनाव ।
\v 12 त्ताली महा याजकेईं बज़ुरगेईं मिलतां मुशोरहो कियो; ते   स्पेहींन खरी रकम दिती ।
\v 13 ते तैन ज़ोंवं: की ज़ैखन अस राती झ़ूल्होरे थीये ता तेसेरे चेले आए ते तैनेई तै नीयो ।
\v 14 आगर ऐह गल हाक्मेरे कन्न तगर पुज़ी ता आस तैस सम्झ़ांमेल्हे ते तुसन खतरे करां बच़ांमेल्हे ।
\v 15 तैखन स्पेहेही रकम नही ते ज़ैन्च़रे तैनेइं ज़ोवरू थऊँ तैन्च़रे कमावं : ते आज़ तगर ऐह गल युहुदन मां मुशुरे ।
\v 16 तेखन यारहे चेले गलिले मां जे ते तैस पहाड़े पड़ आकोठे भुए ज़ैड़ी गाँनेरी यिशु ए तैन हदेाइत दितोरी थी ।
\v 17 ज़ैखन तैनेइं यीशु लाहु ता तेसका मथो टेको : ते किछन हेजु भी शक थी ।
\v 18 तेखन यीशु तैन का नेड़े आव ते तैन सीं ज़ोंने लगो: मीं ज़मींनी पड़ ते आंमब्रे पड़ पुरु आखतीयार दितेरुए ।
\v 19 ऐहेरे लेई  तुस गाथ ते सैरी कोमाँ केरे लोकन चेले बनाथ: ते  तैन बाजी,मठ्ठेरे, ते पाबित्र आत्मारे नोंवें सीं बपतीम देथ । ते तैन तैना सब गल्लाँ मेन्नी शिखालाँ: ज़ैन केरो हुकम मीं तुसन दितोरोए, ते हेरा आंवं दुनियारे आखिरी तगर तुसन सीं साथीं ।
