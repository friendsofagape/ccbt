\id MRK
\c 1
\v 1 Ake ini pateanga nge panongpolong sivenga nge a Jisas Krais ako ini a God itun.
\v 2 Nomenga ako God ile riong elnga nomenganga ako iion a Aisaia i wat a God ile riong a erere nge. Ma God i ria itun ve, “Thopol, aro tho pakepot lek pakeke, mo aro i mukal mo aro i monsi lom esong la.”
\v 3 Ma ile lenging kene i leng a lengpot ako a pen polpolnga me. Ma i ri vene, “Thomu o monsi nge a Toko Pomnga ile esong me na thomu o pavengveng ile sovengalo elonga.” I vene re ako Aisaia i wat i nomenga.
\v 4 I pateanga i ranga ve ako Aisaia i wat i nomenga. Mako Jon ako ini toko paninuonga, i voth a pen polpolnga ma i lengpot nge a God ile riong. Ma i panongpol or vene, “Aro ve thomu o eksing lomu mimiong na o modop lomu vothung kerekerenga, aro God i patitepot lomu vothung kerekerengare, mo i sivenga ako aro thomu o es me, mo tho paninu thomu.”
\v 5 Tokokoere ako ole a epee a Juda na tokokoe mun pulua ako ole a rem pomnga a Jerusalem, o es ma o nongpol a Jon ile panongpolong. Ma o pamilimlem ole vothung kerekerengare, ma Jon i paninu or a thei a Jordan.
\v 6 Na Jon, ini toko ako i rel, na i ne inga ako ini mekerem ako ini kamel ini thoing na ia let mun ako ini mekerem peti. Na i esu esa inga ako a pen polpolnga ma ia aning ako ini sis na i thin inga ako ini sthong ei.
\v 7 Na Jon i ria or ve, “Toko ako aro i rumal nge tho panen, ile engenging kene i mukal nge tho. Na i pavurvur aro tho es totho a ilo sei mo tho inospot ile esonga a we kene avele.
\v 8 Tho paninu thomu nge thei, aveto toko ako aro i rumal ol nge tho, aro i paninu thomu nge a God Ioni Riringa.”
\v 9 Lama ina Jisas i plosa a Nasaret e epee ako a Galili, ma i es a Jon nge me. Ma Jon i paninu i nge thei a Jordan.
\v 10 Jon i paninu i ma vus lama Jisas i plosteta a thei lemi, ma ipo watha a sepsa ma i thopol ako pen aurvet i thep. Ma God Ioni Riringa i esu a Jisas nge me, ma i thopol i ma i ranga ve ini pothu.
\v 11 Na God ile lenging i espot a pen aurvet lemi me, ma i ri ve, “Wong ini tuk ako ok sagu rintet wong, na lemik sivenga rintet nge wong.”
\v 12 Na a ur e avele na Oni Riringa i pakepot a Jisas a pen polpolnga la.
\v 13 Ma Jisas i voth a pen polpolnga aken nge nang mule pa penel, ma Satan i tongporum i. Na nge wop aken kene ini mekerem wengare ole vothinga. Ma God ile Enselre o theal i.
\v 14 Na nge wop lemi ako o paeso a Jon a mang a midenga lemi. Ma Jisas i velpol a epee a Galili ma i panongpol nge a God ile panongpolong sivenga.
\v 15 I ria or vene, “Thomu o eksing na o modop lomu vothung kerekerengare, eneke i toth lale ako aro God ile menong e nepes aro i velpol a it nge, Na lomumuo nge panongpolong sivenga ake.
\v 16 Na Jisas kene i es a thei a pamonlel a Galili wopo ma i thopolo a Saimon ome iteinnga Andru, na or paini ini silang elngare, ma o rongu oa susua a thei, eneke ake ini or paini ole omaing, ako o el umtun nge.
\v 17 Na Jisas i leng or paini ma i ria or ve, “Thomu paini o es me mo o panes tho. Aro tho patoral thomu paini mo o velpol ini tokokoere oelnga.”
\v 18 Na a ur e avele nako or paini o modipdopu oa susuare na o panes ol i.
\v 19 Lama o espot mun lollo avele na o sangpolo mun titein pel aini ako ini a Jems na Jon, ako ini a Sebedi itutunre. O men a oa wok lemi ma o  italal oa susua minranga.
\v 20 Jisas i thopol or paini ma i lenga or, mako or paini o loslelpot otema a Sebedi tomo nge ile toko umongare ako o voth a oa wok lemi, na or paini o panes mun a Jisas.
\v 21 Na o es a Kaperneam. Na nge nang rialonga Jisas i eso a Judare ole lotuonga a vel lemi ma i patea opamirealnga.
\v 22 Na o nongpol ile riong avera ma o kukuk nge, eneke ile riong i engeng ma i rel nge toko areko o panongpol nge a Moses ile patorong.
\v 23 Na a ur e avele na toko omole ako tamata kerenga i voth a i nge, i mita ma i pres a Jisas viringa.
\v 24 Ma i ria i ve, “Wong ake ini a Jisas ako lom a Nasaret. Wong es ake me mo ong oma neke e them, Wong es re ake me mo wong ri ve wong pakerenga them, e? Lemik mire nge wong. Wong ini toko riringa ako ong esu a God nge me.”
\v 25 Lamako Jisas i prestun tamata kerenga aken ve, “Wong poreng, na lopot a toko aken nge.”
\v 26 Na a ur e avele na tamata kerenga aken ru i voth a toko aken nge, sawirwir i ma i wal kerere mako i lolelpot sele i.
\v 27 Toko na sengre kene or alavusnga o kukuk nge, ma o ri ve, “O ken, ur ake i rel.” Ma o sivenga o nin ol pel nge ma o ria ve, “Ur ake kene i vava? Ake ranga ve ini patoraling ponganga e? Toko ake ile riong i engeng rintet, i pavurvur ako aro i wistetpot tamata kerekerengare nako o nongal i.”
\v 28 Lamako Jisas iion i kima ol a pen elonga ako a Galili, nge ile omaing aken.
\v 29 Lama Jisas ome ile toko or penel o korpot a lotuonga a vel lemi, ma o es ako a Saimon ome a Andru ole vel. Ma Jems ome a Jon o es tomo e or.
\v 30 Na Saimon iwenga ini multhang, ini peti i velvel rintet, ma i ngo vet inga ako a ring. Ma Jisas i velpol, ma o ria i nge a Saimon iwenga ako ini multhang.
\v 31 Ma Jisas i es a i nge, ma i krima imeni lamako i pamita i. A ur e avele nako ini multhanga i vus, mako i monsi ol oa aning.
\v 32 Ma nang i sivluk na pen aivuvu ol, ma tokokoere o pasong ol ni multhangingare a Jisas nge me, ma o pasong tomo mun toko areko tamata kerekerengare o voth a or nge.
\v 33 Na tokokoere ako o voth a rem pomnga, o vus me ma o men a vel thekia
\v 34 Mako Jisas i pamimi toko na seng pulua ako ni multhanging relrelnga i el or, na i ria tamata kerekerengare mo o poreng lamako i wistetpot or, na Jisas mit roal or mo o mothong lenglenging, eneke olemi mire nge ini ao.
\v 35 Lama rulpotetu inga nako Jisas i opotalalo a pen epee ako toko e avele i voth nge. I es ma i voth ol nge, ma i nong a God nge.
\v 36 I nong, na Saimon rea o es ma o ortet i.
\v 37 Mako o thopolo i, ma o ria i ve, “Toko alavusnga or ako o ortet wong.”
\v 38 Jisas i olal ole riong ve, “Avele, te es ol inga nge rem relnga pelie ako i toth, mo tho panongpol nge, eneke ake ini lek omaing ako aro tho oma i.
\v 39 Lama i eso a wop elonga ako a Galili, na i wistetpot tamata kerekerengare na i eso mun a Judare ole lotuonga a velre ako a rumrem, mako i panongpol or.
\v 40 Na ine toko omole ako ini peti ia koliklok, i es a Jisas nge ma i koru ieve ma ipo tiru a Jisas itheki lemi, ma i nong i, ma i ria i ve, “Jisas wong pavurvur ako aro wong paonolpot tho e?”
\v 41 Jisas kene ilemi esal rintet i, ma i montuna ini peti na i ria ve, “I sivenga, aro num peti aro i senu werer.”
\v 42 Lama a ur e avele na ini akoliklokngare i vus. Na ini peti elonga i riritet werer.
\v 43 Lama Jisas i pator engeng toko aken e riong,
\v 44 Ma i ria i ve, “Nik plong ve wong ria toko e nge, aveto aro wong es alpo a prisre ako o oma sungong a God nge mo wong pathengal num peti a or nge. Na sung sungong, ako ranga ve Moses ile patorong i ri nge, eneke wong onol werer lale, maken aro toko na seng alavusnga aro o thopol i mo olemi mire nge ako ve num akolikloknga i vus.” Mako i pake ol i la.
\c 2
\v 1 Lama nang pelie i lutetu i, lama Jisas i lo werer akola a rem a Kaperneam. Lama toko na sengre o nongpol ako Jisas i lo werer a ile vulonga.
\v 2 Na or vusnga kene o velilo pel nge vel aken. O men velilo pel a vel aken lemi ma vel aken kene i vual, ma i alpopot a vel thekia na wop ol e avele ako aro o es ol nge, lamako Jisas i panongpol riong sivenga a or nge.
\v 3 Lama toko pelie ako o pasong ni multhanginga ako a Jisas nge la. Na toko aken, ini peti elonga i motungtung, i es ol avele, ma i ngo inga a ring, na toko or penel kene o potun tomo i nge ile ngosel.
\v 4 Na vel i vual rintet nge toko na sengre, wop e avele ako aro o paeso toko aken a Jisas nge la. Ma o sorau vel powe roro e wop ako ru Jisas i voth vengtun nge, ma o patio we a ni multhanginga ile ngosel ma o pamonlolu i ruru a Jisas nge la.
\v 5 Na Jisas i thopol ole lemioong, ma i ria ni multhangonga aken ve, “Teik, lom vothung kerekerenga i vus lale.”
\v 6 Na toko pamirealonga pelie nge a Moses ile patorong nomenganga ako ru o men, na a or nge kene, olemi vene,
\v 7 “I vova ake i oma riong venen aken, e? Aken i voltet a God. Toko e i pavurvur avele, God inga i pavurvur ako aro i patitepot toko ile vothung kerekerenga.”
\v 8 Na Jisas ilemi mire nge olemi, ma i nin a or ve, “I vova ake lomumu i voth inga a opomu lemi inga, e?” Ma i ria mun or ve,
\v 9 I klip avele ako aro tho ria toko e ve, “Lom vothung kerenga i vus lale.” Eneke thomu o pavurvur aro o thopol vothing kerenga ako aro i vus kene avele. Aveto i klip nge ako aro tho ria toko e ve, “Plosa mo ela lom ngosel mo wong es.” Eneke thomu o pavurvur ako aro o thopol i tova ia ni multhanging i vus.
\v 10 Maken aro tho ri riong klipnga aken, eneke tho sis ako ve lomumu mire nge, Toko Pomnga Itun ile engeng ake ru a ulue i pavurvur ako aro i patitepot toko na sengre nge ole vothung kerekerengare.”
\v 11 Mako i ria ni multhanginga aken ve, “Tho ria wong, ong mita, mo ela lom ngosel, mo wong es a lom vel.”
\v 12 A ur e avele na toko aken i mita, ma i ela ile ngosel, ma i es ol. Ma or vusnga o thopol i, ma o kukuk. Na or alavusnga o risea a God nge. Ma o ria ve, “Nomenga ako me i pavurvur ponange ake, te thopol ur e avele i vene ake.”
\v 13 Na Jisas i lo werer mun a thei a pamonlel a Galili, na toko na sengre pom ako o velpoltun mun i, ma i patoral or.
\v 14 Na i es la, ma i thopol a Livaia ako ini a Alpius itun, i menen a umtun ulnga a vel. Ma i ria i ve, “Aro wong panes tho.” Na a ur e avele na toko aken i mita, ma i panes a Jisas.
\v 15 Lama Jisas ome ile wainlangaere o es a Livai ile vel. Na toko pulua mun o panes i lamako o meno a Livai ile vel ma o an tomo e umtun elngare na toko vaginga pelie mun.
\v 16 Na Parisire, na toko pamirealongare nge a Moses ile patorong nomenganga, o thopol a Jisas ako i menen, ma i an tomo e umtun elngare na toko vagingare. Ma o nin a Jisas ile wainlangaere ve, “I vova ake Jisas i an tomo e umtun elngare na toko mun pelie ako or alavusnga ole vothung kerenga e?”
\v 17 Ma Jisas i nongpol i lale, ma i ria or ve, “Areko olemi ve o sivenga aro o es a vuralinga nge avele, ini inga areko oni multhang aro o es a i nge. Tho velpol ake ve aro tho leng inga areko ole vothung i vengveng, kene avele, tho velpol ake aro tho leng inga toko na sengre ako ole vothung kerenga, mo aro o eksing ole mimiong.”
\v 18 Na nge nang omole ako ina Jon ako ini toko paninuonga ile wainlangaere, ome Parisire, o sem. Na toko pelie o nin a Jisas ve, “Ake ini a Jon ile wainlangaere na ine Parisire mun, o sem, ake vene na o panes ake ini pompomere ole vothung. I vova ake lom wainlangaere or avele, e?”
\v 19 Ma Jisas i olal ole riong e riong patongrumnga ve, “Aro ve toko na sengre o es nge sungaling a aning. Aro o an eve o sem? Avele, i pavurvur aro o sem avele. Aro ve toko peange ponganga i voth tomo e or aro o an inga, na aro o sem avele.
\v 20 I nunganga, na aro nge nang e panen ako aro i velpol ako aro o eltetpot peange ponganga aken a or nge. Aro nge nang aken, aro o sem, eneke olemi kene i kerere.”
\v 21 Lama i patongrum mun i a or nge, e riong patongrumnga ve, “Aro ve lavlav omole ako i negi na aro i minra, mothong tova italalo i nge lavlav epee ponganga ako i wolo rongan, aro vene mo i monteto mun lavlav neginga aken mo i minra rintet.
\v 22 Na toko e i mothong tova aro i save vain ponganga nge thei pokin ako ini mekerem peti neginga, eneke i pavurvur aro i lowimpot avele. Aro vene mo aro vain i lothunpot mo aro thei pokin aken ru vain i voth nge, aro i valkuak kena vain i lel pautet. Kena aro or paini o kerenga. Aveto i sivenga ako aro i save i nge thei pokin ponganga ako aro or alaini aro o sivenga.
\v 23 Na toko e i mothong tova aro i save vain ponganga nge thei pokin ako ini mekerem peti neginga, eneke i pavurvur aro i lowimpot avele. Aro vene mo aro vain i lothunpot mo aro thei pokin aken ru vain i voth nge, aro i valkuak kena vain i lel pautet. Kena aro or paini o kerenga. Aveto i sivenga ako aro i save i nge thei pokin ponganga ako aro or alaini aro o sivenga.
\v 24 Lama Parisi pelie o ria Jisas ve, “Wong thopol vet lom wainlangaere, o vova ake o avsa a Moses ile patorong nge nang rialonga, e?”
\v 25 Lama Jisas i ria or ve, “Thomu o tital tenesing a erere nomenganga lale, ako ar pomnga a Devit i oma i nomenga, aveto ava lomumu mire senu nge avele. Nge wop lemi nge nang omole ako Devit ome ile tokokoere, mesipun or, eneke oa aning avele.
\v 26 Lama o velpol a Lotu Tepun a Vel, nge wop lemi ako Abaiatar i voth ini prisre ole mukalinga. Ma Devit i eso nge, ma i an bret ako ini sungong ako a God nge. Na bret aken kene i riri rintet na o pavothal nge na ini inga prisre oenga o anan i. Aveto prisre ole mukalinga aken i sungu i a Devit nge, ma i an i, ma i sungu mun pelie a ile tokokoere nge, ma or alavusnga o an i. Aveto God i pakerenga or avele.”
\v 27 Lama Jisas i ria Parisire ve, “God i pamen it ve aro te opoesal nang rialonga avele, aveto i pamen nang rialonga ake ve aro i opoesal inga it.
\c 3
\v 1 Jisas i eso mun a Judare ole lotuong a vel lemi, ma i thepol toko omole ako imeni morungrung, imeni morungrung ma i monkolo.
\v 2 Na Parisi pelie ako o voth mun, oa pun ako ve o thopol senu a Jisas, aro i naktet werer toko aken imeni nge nang rialonga eve aro avele. Aro ve Jisas i pamimi toko aken nge nang rialonga, aro o teltun ia.
\v 3 Lamako Jisas i ria toko aken ru imeni morungrung ve, “Espot me mo mitpot a mukaling ake.”
\v 4 Lamako i nin a or ve, “Nge ler patorong aro te oma vava nge nang rialonga? Aro te pamimi nge eve aro te pun rin nge?” Aveto o men porengreng ol inga, na o ria ol avele.
\v 5 Na Jisas i theu thea ma ilemi kling rintet nge or. Ilemi kerere rintet, eneke olemi mire nge lemi esaling avele. Na Jisas i ria toko meni morungrunga aken ve, “Menum vengvengpot mo menum savelvelu.” A ur e avele na imeni savelvel, imeni morungrunga aken i sivenga werer mun.
\v 6 A ur e avele na Parisire o mita, lama o es. O es ma o men tomo nge a Herot ithangangaere, or alavusnga o rirum nge sovengalo ako aro o so rin a Jisas nge.
\v 7 Jisas ome ile wainlangaere o es werer a thei a pamonlel a Galili ma pulua pomnga o paneso ir, pelie ole a epee a Judia na pelie ole a Galili,
\v 8 na pelie a Jerusalem, na pelie mun ole a epee a Idumea na pelie ole a epee ako a thei a Jordan, pelie mun ako ole rem or aini ako a Tair ome a Saidon. Toko na seng pulua o panes a Jisas, eneke o nongpol nge pathepolong areko Jisas i oma i.
\v 9 Aveto Jisas i ria ile wainlangaere ve, “Tho sis wok e. Na aro ve toko na sengre o pasipsopal tho, aro tho roa nge.”
\v 10 Eneke Jisas nomenga, i pamimi ni multhanginga pulua, na ni multhanginga mun pelie o engeng ve aro o krim a i nge.
\v 11 Na aro ve tamata kerekerengare o thepol a Jisas, ma o koru oeve na o ria i ve, “Wong ake ini a God itun.”
\v 12 Aveto Jisas i pator engeng or ve, o mothong tova o pamilem ini ao.
\v 13 Jisas ome ile wainlangaere o es a e tete omole, mo i therum pelie a or nge.
\v 14 Ma i therumpot mule pa omole pothoi or aini ako a or nge ako aro o voth tomo nge i, mo aro i pake or nge panongpolong.
\v 15 Naro i sungu engenging a or nge i pavurvur ako aro o wistetpot tamata kerekerengare.
\v 16 Na or re ake ini toko mule pa omole pothoi or aini ma oion vene: I eksing a Saimon iion ve ini ol i a Pita.
\v 17 Na Sebedi itun aini, Jems ome a Jon, Jisas i apetpot or paini oion ponganga Boanerges, or paini oion mirenga aken ve or ini toko multhanga ranga ve ini sepsa ile akrungong.
\v 18 Lamako Jisas i apetpot mun toko or limpenel ako ini a Andru, na Pilip, na Bartolomiu, na Matiu, na Tomas, na Jems ako ini a Alpius itun, na Tadeus, na Saimon ako i voth a toko avlung ako o apet i ini Selot
\v 19 ome a Judas Iskariot ako aro panen i eksingu ilemi ma i sungpot a Jisas a ngarangre omeni.
\v 20 Lamako Jisas i es a rebo ma i eso a vel omole lemi ome ile wainlangaere, na o an vet avele, eneke toko na sengre pom ako o mit kalual or.
\v 21 Lama Jisas ilengare o nongpol mun ako Jisas i velpol mun lale. Ma o repen nge i, ke o rivenga Jisas i ngongong mo o rere i.
\v 22 Toko pamirealingare nge a Moses ile patorong nomenganga, o plosa a Jerusalem ma o es a i nge, ma o ri ve, “Ina Satan ako o apet i ini a Bielsebul i rero a Jisas.” Ma ole riong omole mun vene, “I wistetpot mun tamata kerekerengare, nge tamata kerekerengare ole mukalinga ile engenging.”
\v 23 Lama Jisas i leng or a i nge me ma i patongrum i a or nge vene, “I vava, Satan i pavurvur ako aro i wistetpot mun a Satan e? Avele, i pavurvur avele.
\v 24 Aro ve rem omole ako o omreu pel mo o or ainiu mo o pun werer mun pel, vene aken aro rem aken i vus.
\v 25 Na ranga ve ini mun i net omole ako aro o siso werer mun pel osivenga, aro net aken aro o vus.
\v 26 Na aro ve Satan ile angare o siso werer mun pel osivenga, aro o engeng ol avele, aro or alavusnga o vustetu.
\v 27 Na aro ve toko e i koro a toko engenga aken ile vel lemi aro i kin tel i lamoko aro i kem ol ile ur elonga.”
\v 28 Lama Jisas i ria mun or ve, “O nongpol senu, God i pavurvur ako aro i patitepot toko na seng ole vothung kerekerengare, na ole voltetong nge tokokoere.
\v 29 Aveto aro ve toko e i voltet Oni Riringa, i pavurvur aro God ilemi simikal ile vothung kerenga aken avele. Ile vothung aken aro i ngo reletun.”
\v 30 Jisas i ri vene re aken, eneke ilemi rum riong ako o valel i nge ako o ri ve tamata kerenga i rero i.
\v 31 Lamako Jisas inina ome ititeinre o velpol a i nge ma o mit inga a vel thekia, okei song nge i ve aro i espot tel a or nge me.
\v 32 Toko na seng avlung aolonga o mit kalual a Jisas, ma o ria ve, “Ninom ome titeumre or ako o mit tetal ong a lalanga.”
\v 33 Ma Jisas i olal ole riong ve, “Tho ria thomu, thomu o rivenga ninek anga? Na titeik angare?”
\v 34 Mako i the a toko na sengre ako ru o men kalutun i, ma i ria or ve, “Thopol vet, thomu aken ru o men e thomu re ake ini ok ninaere na titeikre,
\c 4
\v 1 Na nge nang omole ako Jisas i voth a thei a pamonlel a Galili, ma i patea ile pamirealing nge toko na seng pom ako o mit kalual i. Na o mit kalual i vene aken mako i roa nge wok ma i mona mon inga ako espot, na toko na sengre o mit a wonwon po.
\v 2 Ma Jisas i patongrum mun or nge riong patongrumnga pulua. I pamireal or ve,
\v 3 “Aro thomu o nongpol i, toko omole i es a ia ometa mo aro i thas ine won monnga ma i ela ile won monngare ma i ulvathar i.
\v 4 I ulvathar a ometa ma pelie o matu a sovengalo, aveto menre o an ir.
\v 5 Na won monnga pelie o matu mun a um pipo ako ulue sivenga nge avele. Won aken monnga i metaplo viri viri inga.
\v 6 Ave nang i in or makola o menine, eneke oriripi teu la avele.
\v 7 Lama won monnga pelie mun o matu a kiki lemimi. Ave kiki i otuntunu or ma o rinrin, ma o mon ol avele.
\v 8 Ave won monnga pelie o matu a ulue sivenga nge, ma o metaplo senu. Ma o mon senu. Won monnga pelie o mon ma omonnga mule pa me inga na pelie o mon pompom tie, ma omonnga or mule pa limae na pelie o mon rintet ma omonnga or mule pa mule.”
\v 9 Jisas i rirum i a or nge vene aken lama i pator mun or nge ve, “Na aro ve toko e i sis ve aro ilemi mire senu nge lek riong, mo i sivenga ako aro i nongpol senu nge lek riong ake.”
\v 10 Lama Jisas ienga i men ol, na ile wainlangaere na tokokoe pelie o velilou mun pel. O es a i nge la, ma o nin a Jisas nge ile riong patongrumnga mirenga, ako i patongrum i a or nge.
\v 11 Lama Jisas i ria or ve, “Tho ritet a thomu nge a God ile riong tepun ako i ngo kine nomenga ako nge ile menong e nepes. Aveto areko o men mela e tho, o nongpol inga ako ini lek riong patongrumnga ako tho patongrum i a or nge, olemi mire nge mirenga avele.
\v 12 Mako i ranga ve ako God ile erere i ri nge, ma i ri ve, “O thopol ur pelie, aveto o thopol senu i avele. Ma o nongpol riong ti pelie, ave o nongpol senu mirenga avele. Mako o eksing olemi avele na aro God i patitepot ole vothung kerenga avele.”
\v 13 Jisas i ria or ve, “Lomumu mire senu nge lek riong patongrumnga mirenga nge toko oinga avele, e? Na aro ve lomumu mire nge avele i pavurvur aro lomumu mire senu mun nge lek riong patongrumnga pelie mun avele.
\v 14 O nongpol i, toko oinga, i o ako ini a God ile riong.
\v 15 Aro ve won monnga i matu a sovengalo ranga ve ini toko na sengre ako o nongpol a God ile riong, ave Satan i velpol virial, ma i eltetpot riong aken i ngo a oopo lemi.
\v 16 Ranga ve ini mun i won monnga ako i matu a um pipo, i ranga ve ini areko o nongpol virial riong na olemi sivenga virial mun nge,
\v 17 Aveto i teo a oopo lemi avele, mako i voth palolo avele. A ur e avele matheong na sisisong i velpoltun or, eneke o ri ve o panes panongpolong sivenga, mako o modopu i.
\v 18 Won monnga mun pelie o matu a kiki lemimi, o ranga ve ini toko na sengre ako o nongpol tel riong,
\v 19 ave mimiong ulue anga ake i velpoltun or, na i otuntun or na o theseal ur elonga na umtun, ma ur elonga areke i seltun a God ile riong kena aro i penthal mo aro i mon ol a oopo lemi avele.
\v 20 Toko na sengre pelie, o ranga ve ini won monnga ako i matu a ulue sivenga. O nongpol riong na o papomnga i na olo wom nge ma ranga ve ako o mon, pelie o mon ma omonnga mule pa me inga na pelie o mon pompom tie ma omonnga or mule pa limae na pelie o mon rintet ma omonnga or mule pa mule.
\v 21 Jisas i ria or ve, “Aro ve toko e ako i pasiseo ile the lalainga e, i mothong tova i pasopalu i, na i mothong tova i pamen kineo i a ring thewo, avele i sivenga ako aro i pamona i roro mo aro i lala senu a pen elonga.
\v 22 Ranga ve ini riong sivenga ako olemi mire senu nge mirenga avele. Panen aro olemi mire senu ol nge.
\v 23 Na aro ve toko e i sis ve aro ilemi mire lek riong, mo i sivenga ako aro i nongpol senu lek riong ake.”
\v 24 Lama Jisas i ria or ve, “Aro lomumu rum senu lek riong ako ong nongpol i. Aro ve lomumu avrumal senu i aro God i sung werer mun ile mire aolonga a wong nge.
\v 25 Na aro ve toko e aro i krim engeng a God ile riong aro God i sungu mun mire pom a i nge, nge ile riong. Na aro ve toko e i nongal nge a God ile riong avele, aro God i eltetpot werer ile mire nge a God ile riong aken a i nge.
\v 26 Jisas i ria mun or ve, “God ile menong e nepes, i ranga ve ini toko omole ako i o won monnga a ulue.
\v 27 I ou i lama i es a rebo. I nokolkol, lama i oma, lama i thopol won monnga aken i metaplo lale. I metaplo vava? Toko ako ilemi mire ol nge ole metaploing pelie ol avele.
\v 28 Ulue inga ako i pametaplo i ma i poma. Ma i parongpot ithoing lama imenini i tepot ol. Mako i mon ol lama monnga i vunvun.
\v 29 Lama toko aken i thopol i ako i motu mako i es ol ma i vur i.”
\v 30 Lama Jisas i ria mun or ve, “Aro tho panineu mun thomu nge a God ile menong e nepes kene i vava e? Aro tho patongrum ol i e uneke ol e?
\v 31 God ile menong e nepes i ranga ve ini won monnga posngaingati, ine won monnga aken e, i wipot ma i matu a ulue, i posngaingati nge won monnga elonga.
\v 32 Lamako i metaploa ma i aolonga nge won oinga elonga. I parongpot imenini elonga, ma men elonga o vus me ma o oma ole ring nge.
\v 33 Jisas i panongpol inga toko na sengre nge riong patongrumnga. I patongrum i nge or, nge a God ile riong ako aro i pavurvur nge ole mire.
\v 34 Jisas i ri inga riong patongrumnga a or nge, aveto aro ve i men tomo nge ile wainlangaere oenga aro i ria or nge ile riong patongrumnga mirenga.
\v 35 Nge penienga wopo e nang aken Jisas i ria ile wainlangaere ve, “Aro te mon a thei a pamonlel a wo epee.”
\v 36 Lama Jisas ome ile wainlangaere o ploslelpot toko na sengre oa ma o ro a wok nge. Jisas i menu na ile wainlangaere o sauth. Na wok pelie ako o paneso wok ako Jisas i men nge.
\v 37 Lama thue aolonga na thei ile lolikong i velpoltun or ma i engeng, i sivalu sivala wok ma pa omole tova o vlu.
\v 38 Jisas i ngo a rumongaling a wok lemi ma i lung a ia lung. Mako ile wainlangaere o pamimeta i, ma o ria i ve, “Lomum i voth nge it avele? Pa omole re ake aro te vlu.”
\v 39 Ma Jisas i mita ma i vol thue ome thei le lolikong mo o poreng, ia krisal thei ve, “Wong mothong ol na wong poreng na wong ngo thau.” A ur e avele thue i poreng na thei i ngo thau.
\v 40 Ma Jisas i ria ile wainlangaere ve, “O mothong tova o ngange. Ava lomu lemioong kek tie avele ako aro tho pamimi thomu, e?”
\c 5
\v 1 Jisas ome ile wainlangaere o velpol a thei a pamonlel wo epee, a epee a Gerasa angare nge.
\v 2 Lamako Jisas i ru a wok nge na toko aken i es ako a vuvepun me, Na toko omole ako i voth, ako tamata kerenga i voth a i nge.
\v 3 Na i vul vet inga ako a vuvepun. Na tokokoere o pavurvur aro o kin i avele,
\v 4 Aveto nomenga o tongporum ieve na imeni kinnga nge sen, aveto i uriro i re lale, eneke i engeng rintet ma i pavurvur aro toko e aro i theal tetal ile avele.
\v 5 Na nge nang elonga na pemliknga i men inga a vuvepun na i es mun a tete, na i wal kerekere na i el mun um ma i soro isivenga nge.
\v 6 ma i thepol a Jisas melanga ma i thotuntun i ma i koru ieve nge i na ipo tiru.
\v 7 Ma i lenga viringa a i nge la ve, “Jisas wong ini a God itun ako a pen aurvet. Wong es ake me mo o oma neke e tho, e? Nge a God iion tho nong tangosing a ong e ve, “Mothong tova pakerenga tho.”
\v 8 Ma tamata aken i ria vene aken, eneke i ngange rintet nge a Jisas ile riong ako i ria i nge ve, “E tamata, ong lopot a toko aken nge.”
\v 9 Lama Jisas i ria i ve, “Iom anga?” Ma i olal i a i nge ve, “Iok a Pulua, eneke engek avele them pulua.”
\v 10 Ma i nong a Jisas nge mo i mothong tova i wistetpot tamata kerekerenga areken a wop relnga e.
\v 11 Na kie avlung ako o an a pensa thewo.
\v 12 Na ine tamata kerekerengare o nong a Jisas nge ve, “Aro wong wistetpot inga them mo them eso a kiere nge.”
\v 13 Lamako Jisas i ri ve i sivenga mako o korpot ol, ma o eso ol a kiere nge mako kie elonga o lo, Na oa titaling i pavurvur nge or 2,000, ma o lou a penkei thewo ma o opthou la, mako o vlu a thei lemi, ma or alavusnga o rinrin ol.
\v 14 Lamako ine tokokoere ako o theal tetal kiere, o lo makola o ria rem lemiare na areko o voth a rem pomnga, mako toko na sengre or alavusnga, o es mo o porumtet ur aken Jisas i oma i lale.
\v 15 Na o es makola o velpol a Jisas nge, ma o thopol toko ako nomenga tamata kerekerengare o voth a i nge, ako i men pisu ol ma i teunu ol teunong, na ilemi nineu ol. Lamako o es ma o thopol i, ma o ngange rintet nge ur ako Jisas i oma i.
\v 16 Lamako areko o thopol a Jisas i wistetpot tamatare, o rurum ol i a toko na sengre nge ur ako Jisas i oma i a toko ako nge, ma o rurum mun kie areko o vlu.
\v 17 Lamako areko ole epee ake, o nongpol i, ma o nong engeng a Jisas nge ve aro i lostetpot a ole epee.
\v 18 Mako, Jisas i ro a wok nge. Ave toko ako ru nomenga tamata kerekerengare o voth a i nge, I nong engeng a Jisas nge ve, “Ok pun ve aro tho panes wong.”
\v 19 Aveto Jisas ini plong ve aro i panes i. Ma i ria i ve, “Ong lo werer a lom vel la, mo ong panongpol lomngare, na panongpol or nge opoesaling ake Toko Pomnga i oma i a ong nge, mo wong rurum a mun ile lemi esaling nge wong.”
\v 20 Mako toko aken i es, ma i panongpol ol a epee ako a Dekapolis Ma i panongpol ol or nge a Jisas ile opoesaling nge i. Mako toko na sengre o nongpol i ma o kukuk nge.
\v 21 Lama Jisas ome ile wainlangaere o roa wok. Ma o sauth mala o volilu a thei a pamonlel a wo epee. Mako toko na sengre pom ako o mit kalalual a Jisas a wonwon po.
\v 22 Na toko omole ako i es a Jisas nge ma iion a Jairus, ako ini lotu a mukalinga, ma i thopol a Jisas, ma i koru ieve na ipo tiru a i nge.
\v 23 Ma i nong mos inga a Jisas nge ve, “Tuk posnga omole ako, ini seng, toth aro i rin. Aro ve ong es la mo ronga menum a i nge aro i mimi werer mun.”
\v 24 Lamako Jisas i nongpol i ma i mita ma i paneso i. Na toko na sengre pom ako o paneso mun i ma o mit kalalual i.
\v 25 Mako seng omole ako i voth tomo nge or, kene sengre oa ni multhanging ako o thopol ngov i pesrou a i nge avele, ma i pavurvur nge tovupo mule pa omole pothoi or aini.
\v 26 Nomenga vet ako me i es evelelnga a toko vuralinga nge, ma i pavustetpot ile umtun lale, aveto ni multhanging aken a i nge kene i vus vet avele. Ma ia ni multhanging aken i aolo vet inga la.
\v 27 Lamako seng kene i nongpol a Jisas ile omaing kimanga, ma i kene i sulo tomo nge toko na sengre, ma patongti i es ma i mito a Jisas ikime, ma i vulkir kine inga Jisas ia teunong.
\v 28 Eneke patong ilemi inga ve, “Aro ve tho vulkiro inga Jisas ia teunong aro tho mimi werer.”
\v 29 Mako i vulkiro a Jisas ia teunong, na a ur e avele na ia ni multhanging aken i vus. Ma i rov ol ini peti ako i vthopot ol.
\v 30 I vene re aken, na Jisas ilemi mire ako ile engenging pelie i espot. Mako i the singal werer a tokokoere nge na sengre oa wop. Ma i nin a ve, “Anga i vulkiro lek teunong, e?”
\v 31 Na ile wainlangaere o nin a i ve, “I va, pulua ake o mit kalual ong na ong nin a ve, ‘Anga i vulkiro tho, e?”’
\v 32 Aveto Jisas rongan i theu thea, eneke ia pun ako ve ilemi mire nge anga ako i vulkiro i.
\v 33 Na seng aken i rov mimiong, ma i ngange rintet, ma i es mala i koru ieve a Jisas itheki lemi, ma i pamilempot ia ni multhanging aken a Jisas itheki.
\v 34 Ma Jisas i ria i ve, “Tuk, ong mimi werer lale, eneke lom lemioong ve aro tho pavurvur ako aro tho pamimi ong. Na ong es la na opom lemi aro i vual nge a God ile lemi moring. Na om ni multhanging aken i vus re aken.”
\v 35 Na Jisas rongan i ri, na tokokoe pelie ako o losa a Jairus ile vel o velpol, ma o ria Jairus ve, “Tum i rin ol lale. E, mala o mothong tova o patheki postun ol toko patoralinga aken.”
\v 36 Aveto Jisas i nongal or avele. Ma i ria lotu a mukalinga ve, “Ong mothong tova lomum kerere. Aro lom lemioong i engeng a God nge.”
\v 37 Ma Jisas i ri alal wereru toko na sengre ve aro o mothong tova o panes i la. Mako Pita na Jems ome itein a Jon, or toko me inga ako aro o panes i.
\v 38 Ma o es mala o velpol a vel. Ma Jisas i nongpolpot ole keking ako pelie o tang na pelie o walal.
\v 39 Ma Jisas i eso a vel, ma i nin a or ve, “Thomu o kektun pel na o wal nge neke? Wainlanga atiken i rin avele, i nokolkol inga aken.”
\v 40 Na o nongpol i venen aken ma o ngenge lital i, Aveto Jisas i pakealalpot or a lalanga na i velilo inga wain itema na inina na ile wainlanga or me, mako o eso a vel lemi ako wain i ngo nge.
\v 41 Ma Jisas i krimu imeni ma i ria i nge Judare okei ve, “Talita kumi”, riong aken i mirenga ve, “Tho ria wong seng wainlanga aken, ong mita.”
\v 42 Mako seng wainlanga atiken i mita. Ma i esu esa ol. Areko o thopol i, kene o kukuk. Na seng wainlanga atiken ia tovupo mule pa omole pothoi or aini.
\c 6
\v 1 Jisas ome ile wainlangaere o plospot nge rem aken, ma o es ol a ile rem tepun a Nasaret.
\v 2 Lamako nge nang rialonga, Jisas i patea ile pamirealing a Judare ole lotuonga a vel lemi. Na toko pulua o nongal inga ile pamirealing. Ma o kukuk nge ile pamirealing ako o nongpol i. Ma o nin pel nge ve, “Anga i pamireal i nge mire aolonga aken? Ile mire aolonga aken i es vanath me? Na aro i oma mun omaing engenga vava?
\v 3 Toko ake ini vel aringa ako ini a Maria itun, na ititeinre ini a Jems na Joses na Judas na Saimon ome ilulunre kene o voth tomo mun nge it.” Mako or vusnga o kelelal i.
\v 4 Ma Jisas i ria or ve, “God ile riong elnga kene o papomnga i a pen elonga. Aveto ile pen lemiare na ile netre na ititeinre, or vusnga o pavthongal i.
\v 5 Ma Jisas i pavurvur aro i oma omaing engenga pelie a ile pen avele. Aveto i montun inga ni multhangonga pelie na i pamimi or.
\v 6 Ma Jisas i kukuk nge ile pen lemiare, ako ole lemioong nge i avele. Na Jisas i ploslelpot ile pen, ma i panongpol a rumrem, na i pamireal nge a God ile riong.
\v 7 Lamako i leng veliloalo ile wainlanga or mule pa omole pothoi or aini, ma i pakepot toko or aini aini, na i sungu ile engenging a or nge, ako aro o wistetpot tamata kerekerengare nge.
\v 8 Ma i rial or vene, “Aro ve thomu o es, thomu o mothong tova o el ur pelie nge lomu esong. I sivenga ako aro thomu o el inga lomu eel, na o mothong tova o el aning, na thomu o mothong tova o teloval lomu alal, na lomu umtun.
\v 9 Na i sivenga aro o uno lomu esonga a evomu, na aro o teunu inga lomu tekruk omole.
\v 10 Na aro ve thomu o velpol a rem e, na aro ve toko e i nongpoo thomu, i sivenga ako aro thomu o voth inga e vel aken mola i pavurvur ako aro thomu o lospot e rem aken.
\v 11 Na aro ve toko na seng nge rem pelie, nongpoo thomu avele, eve o nongpol lomu riong avele, i sivenga ako aro thomu o ploslelpot nge rem aken, na aro thomu o tepluspot rem aken a ulue a evomu salemi a tokokoere otheki, mo ini ole atealinga ako o nongal nge a God ile riong avele, mako aro ole vothung kerenga aro i ngo reletun a or nge.”
\v 12 Lamako, Jisas ile wainlanga or mule pa omole pothoi or aini, o es, ma o panongpol toko na sengre, mo aro o eksing olemi, na aro o modop ole vothung kerekerengare.
\v 13 Na o wistetpot tamata kerekerengare. Na o taul ni multhangingare pom nge won ako monnga ei a oni peti ma o pamimi ni multhanginga areken.
\v 14 Ina Herot ini mukalinga na ini nepes. I nongpol a Jisas ile wainlangaere ole omaing kene i kima, eneke i nongpol tel a Jisas ile omaing kimanga ako i song a pen elonga. Ma pelie kene o ri ve va ini a Jon ako ini toko paninuonga. Ma o ri ve va i mimi werera a vuvepun. Ako ini toko ako i oma pathepolong engenga.
\v 15 Na toko pelie, kene o ri ve ake va ini a Elaija. Na toko pelie mun, o ri ve avele, i ranga ve ako ini a God ile riong elnga omole ako i velpol nomenga nge toko pompomere.
\v 16 Herot i nongpol i ma i ri ve, ake ini a Jon. Nomenga ako tho pakepot lek tokokoere ma o sokolpot ikei, i mun re aken i mimi werera mun.
\v 17 mako Herot i pakepot ile tokokoere mo o es mo o rere a Jon mo o paeso i a mang a midenga lemi. Nomenga ako Herot i iewo a itein a Pilip iewo sengenga, ako iion a Herodias, ako itein i ewoa tel i, aveto Herot i pamuespot i a itein nge.
\v 18 Lama Jon i ria Herot ve, “I sivenga avele ake ewom a mun teum iewo sengenga, vothung aken i sivenga avele.”
\v 19 Na Herodias i nongpol i ma ilemi klingtun a Jon, Aveto Herodias i ri ve aro i so rin a Jon. Aveto i pavurvur avele.
\v 20 Eneke iewo tomonnga i ngange a Jon, na ilemi mire nge a Jon ako ini toko vengvenga na ini toko riringa. Na Herot ilemi sivenga nge a Jon ma i ri ve mo i nongpol vet inga ile riong. Aveto Herot ilemi i ngo pelekpol nge a Jon ile riong.
\v 21 Mako nge nang relnga e, Herodias ilemi rumu sovengalo e ako aro i pun a Jon nge. Na iewo tomonnga i oma aning aolonga ako nge i, ako patealing e nang ako inina i pop i nge. Ma ikei song ile tokokoe pulua na ile omainga a mukalingare, na punongare ole mukalingare ome toko pompomengaere ako e epee ako a Galili.
\v 22 Lama Herodias itun ovotenga i velpol ma i sesu a Herot ome tokokoe areko o men nge aning aken a otheki ma olemi sivenga. I ses ma vus Ma Herot i ria i ve, “Ong ria tho nge, uneke ako ong sis i. Aro tho sung i nunganga a ong nge na tho ri nunganga.
\v 23 Na aro ve ong nong ur kathnga aro tho sung i nunganga a ong nge.” Ma i ria ve, “I nunganga ako aro tho sungpot inga a wong nge. Tova ong ria tho nge mo tho omreu ok ulue ake nge it aini aro om epee, na ok epee, aro tho oma i nunganga ako aro tho sungu inga a wong nge.”
\v 24 Lama ovote aken i korpot a on, ma i tonga inina ve, “Aro tho nong a unekenga ako aro i sung i a tho nge, e?” Mako inina i ria i ve, “Ong ria inga mo i sungu inga Jon ipounga a wong nge.”
\v 25 Ma ovote aken i lo werer mun viri a Herot nge, ma i ria i ve, “Ponange re ake aro ong sungu a Jon ipounga a tho nge. Aro ong rongu i a vituonga nge, mo ong sungu i a tho nge.
\v 26 Ma Herot i nongpol i, ma ilemi ngo kerere rintet, eneke ini plong ve i so rin a Jon. Aveto ilemi ovolil werer mun nge ile riong ako i ria ovote aken nge lale, i ria ve i nunganga na ilemi rum mun nge tokokoere ako o men tomo nge i nge ia aning, o nongpol ile riong ako i oma tel i lale. Ma i pavurvur ol aro i wathalal ol ovote aken ile riong avele.
\v 27 A ur e avele na Herot i pakepot toko punonga mo i ela Jon ipounga. Lamako toko punonga aken i es a mang a midenga ma i sokoltetpot a Jon ikei ma i ela Jon ipounga.
\v 28 Ma i rongu i a vituonga nge, lamako i pasong ol i a ovote aken nge lama ovote aken i sungu i a inina nge, mo aro inina, ilemi mire nge ve Jon kene i rin nunganga lale.
\v 29 Lamako Jon ile wainlangaere, o nongpol i, ma o es ma o potun a Jon ilopat ol inga akola a vuvepun ma o tetun i.
\v 30 Na Jisas ile wainlangaere ako i pake or nge ile omaing nomenga kene o lo werer, ma o men tomo e a Jisas. Ma o rirum ole omaing nge a Jisas ako o oma i, na nge ole riong areko o ria toko na sengre nge.
\v 31 Ma Jisas i ria or ve, “Thomu o es me, mo te es tel a wop e mo te men kine nge mo te thau it nge.” Jisas i ria or vene aken, eneke toko na seng kene o velpol opisleonga rin a or nge, ma Jisas rea kene omei e avele ako aro o men mo o paengengo oopo lemi nge aning.
\v 32 Lamako Jisas na ile wainlangaere oenga o roa wok nge ma o sauth a wo epee ako i meninin.
\v 33 Aveto toko pulua ako o atetet a Jisas rea, nge nang re aken toko na sengre nge rumremre o plosa, ma o es vengveng nge wop ako Jisas i ri ve i es nge, ma o tho tel, ma o velpol tel a mukaling nge a Jisas rea.
\v 34 Lamako Jisas ome ile wainlangaere o sauth mala o otuno. Ma Jisas i ri ve i thealo, ma itheki tupal nge toko na seng o vual, ma i the inga or ma ilemi esal rintet nge or. Eneke o ranga ve ini sipsip areko othealnga avele lamako i patea mun ile pamirealing. I pamireal rintet or nge a God ile riong.
\v 35 Lama penieo, ma nang i men a ile ring, ma ile wainlangaere o nin a i ve, “Nang i sivluk lale na te voth kek inga a pen polpolnga mola.
\v 36 I sivenga ako aro ong pake werer tokokoere, mo aro o es a rumrem mo o ol oa aning tie.”
\v 37 Aveto Jisas i ria or ve, “Thomu re aken ako aro thomu o sungu oa aning,” O olal ile riong ve, “O, aro ve them ol oa aning aro i pavurvur nge Denarii or 200 moro aken i pavurvur nge or, ave umtun ake i pavurvur avele.
\v 38 Lama Jisas i nin a or ve, “Omu bret or pova? Thomu o thopol vet i.” O es mala o thopol i, Lama o es werer ma o ria i ve, “Emem bret or lim inga ake, na silang or aini.”
\v 39 Ma Jisas i ria ile wainlangaere mo o ria toko na sengre, mo o men avlung avlung.
\v 40 Lamako o oma i ranga ve ako Jisas i ria or nge. Mako o menu, ma avlung pelie mule pa lim, na avlung pelie mule pa mule.
\v 41 Ma Jisas i ela bret or lim ma i velilo tomo nge silang or aini, ma ipo watha ro a sepsa, ma i ri sivengaing a God nge. Lama i rekreku i nge ile wainlangaere, lamako o sungsung i a toko na sengre nge, na silang mun na veno i pasisa i tutun tutun nge toko na sengre.
\v 42 Or vusnga o an, ma osa pup leltun oa aning uluo.
\v 43 Jisas ile wainlangaere o ela alal or mule pa omole pothoi or aini ma o inou bret na silang uluo ako osa pup leltun i.
\v 44 Na o tital inga totomonere ako o an aning aken ma oa titaling i mul nge 5,000.
\v 45 Jisas i ria ile wainlangaere ve, “Thomu o roa a wok nge mo o mukal a epee akola a Betsaida.” Ma Jisas i pakealalpot toko na sengre ako o voth tomo nge i na i sis ve aro ienga aro i voth tel.
\v 46 A ur e avele na i pakealalpot toko na sengre ma o es ol, ma Jisas kene i roro a tete polemi ma i nong.
\v 47 Pen aivuvu ol me, na Jisas ile wainlangaere o mon ol a thei stha rinrinnga, Jisas ienga inga ako i voth a thei wopo.
\v 48 Ma i thopolpot or la, ole engeng ol avele ol nge sauthong, eneke thue i mit telek a thei stha me, rongan pen ia midingdeng i toth ako aro i walpa, lama Jisas i es ol a or nge la, ma i es inga roro a thei stha i ri ve mo i pun selepot inga or.
\v 49 Aveto ile wainlangaere o thopoltet i akola i eses, o rivenga ini mothuk, ma o walal.
\v 50 Eneke or vusnga o thopol i, ma o ngange rintet. Aveto Jisas i ria or ve, “O mothong tova saluk thomu, akenga ini tho, o mothong tova o ngange.”
\v 51 Ma i roa a wok nge ma i men tomo ol nge or, lamako thue i poreng, na Jisas ile wainlangaere o thopol aken ma o kukuk.
\v 52 Eneke o thopol senu a Jisas ile omaing avele nge aning aolonga aken, eneke olemi mire senu mun nge ile engenging rongan.
\v 53 Jisas ome ile wainlangaere, o mon a thei a pamonlel a wo epee, ma o otuno a epee ako a Genesaret, ma o otunu oa wok.
\v 54 Ma o ruu ma toko na sengre nge epee aken o thopol a Jisas, olemi mire ve ake ini a Jisas re ake i velpol a or nge.
\v 55 Lamako o thotitet ol a rumrem ako a epee aken ma o ritet nge a Jisas ile esu esaing a rumremre, na aro ve Jisas i eso a rem e aro o potuntun ni multhangingare tomo e ole ringre me, mo aro o pasong or nge.
\c 7
\v 1 Na nge nang omole ako ine Parisi pelie ome toko pamirealinga nge a Moses ile patorong nomenganga pelie, o plosa a Jerusalem ma o velpol, ma o velilo pel a Jisas nge.
\v 2 Ma o thopol a Jisas ile wainlanga pelie ako o an polpol inga na o paut tel omeni avele. Eneke ranga ve ako o panes ine Parisire ole patorong avele.
\v 3 (Parisire na Judare alavusnga o panes oa pompomere ole vothung. Ako aro o paut tel omeni lamo o an, aken olemi ve o paonol or mo o riri a God itheki.
\v 4 Na aro ve o olpot aning a pen e me, aro o paut tel omeni. Aken ini ole vothung vet ako o panes oa pompomere ole vothung alavusnga. Ma ranga ve mun nge oa ur elonga aro o paut tel ir ako ranga ve ini sospen na kap na dis.)
\v 5 Lamako Parisi pelie na toko pamirealonga nge a Moses ile patorong nomenganga pelie, o nin a Jisas ve, “I vova ake lom wainlangaere o panes toko pompomere ole vothung avele e? Ako o paut tel omeni avele, na o an inga e?”
\v 6 Lamako, Jisas i olal ole riong ve, “God ile pakeke nomenganga, ina Aisaia, ilemi mire senu nge thomu, ve thomu ini toko le apaltitetongare, i wat a God ile riong vene, ‘tokokoe areko o risea tho nge ole riong inga, aveto a oopo lemi kene i melanga rintet nge tho.
\v 7 Ole lotuong a tho nge ini ur polpolnga inga, eneke tepun kene o pamireal toko na sengre nge pamirealing ulue anga. Ole apaltet inga ve ake ini a God ile riong.”’
\v 8 Lama Jisas i ria mun or ve, “Thomu o modopu a God ile patorong lale, na thomu kene o krim ol inga ake ini tokokoere ole vothung.
\v 9 Thomu o ri ve thomu ini toko powe ninengare, aveto lomu mire aken kene ini a God ile riong asisesalnga, na thomu o ri ve mo o krim vet inga ako ini omu pompomere ole vothung.
\v 10 Eneke Moses i ri nge ar pompomere ve, ‘Thomu aro o pavothal nge totomomuere na ninomuere. Na aro ve omu e i voltet itema eve inina, i sivenga ako aro thomu o sorinpot toko aken.
\v 11 Aveto lomu pamirealing kene i vene aken avele, i rel. Lomumu kene i vene, aro ve toko e i ri ve i opoal inina ome itema nge umtun tie ome aning, thomu o ri ve i pavurvur aro toko aken aro i ria inina ome itema ve, ‘Lek opoaling posnga atike tho ri ve tho opoal thomu paini nge, aro tho sung ol i a thomu paini nge avele, eneke tho monsi nge ako aro tho sungu i a God nge mo i opoal ile lotu nge.’
\v 12 Mako thomu o ri ve i sivengare nge toko aken, ako aro i opoal ol inina ome itema avele ol.
\v 13 I nunganga thomu o panes ake ini pompomere ole vothung nomenganga na taro ake thomu o pavthongal a God ile riong. Lomu vothung pulua rin ake thomu o oma i.”
\v 14 Jisas i leng werer mun toko na sengre a i nge, ma i ria or vene, “Thomu vusnga aro o nongpol lek riong, na thomu aro lomumu rum senu nge mirenga.
\v 15 Aro ve ur e i eso a toko e iopo lemi, i pavurvur aro i paakop toko a God itheki avele. Aveto ini inga ur ako i voth a toko ilemi, ma i espot a lalanga aken ko i paakop toko a God itheki.
\v 16 Na aro ve toko e i sis ve aro ilemi mire lek riong, mo i sivenga ako aro i nongpol senu lek riong ake.”
\v 17 Lamako Jisas i loslelpot nge pulua ako o nongpol ile riong, ma i eso nge vel omole ako. I men nge vel aken, ma ile wainlangaere o eso a i nge, ma o nin a i nge ile riong patongrumnga mirenga ako i ria Parisire nge.
\v 18 Ma Jisas i olal ole riong ve, “Thomu mun lomumu kene i oror, e? Lomumu mire nge avele, nge ur ako i voth a lalanga mo i eso a toko iopo lemi, i pavurvur aro i paakop ilemi avele, e?
\v 19 Eneke, aning aken i eso a toko ilemi la avele, i eso inga a iopo lemi ma i voth nge. Aveto aro i ngo reletun nge avele, aro i penthal mun.” Nge riong aken Jisas i ri ve aning elonga aken kene o sivenga ma vuspot. I pavurvur aro o pil nge e avele.
\v 20 Lama Jisas i ria mun or ve, “Aro ve ur omole ako i voth a toko ilemi ma i espot, aken ko aro i paakop i a God itheki.
\v 21 Ile vothung elonga areko i velpolpot a ilemi kene i vene. Ine lemi rumong kerenga, na theki sering, na kemong, na toko sorinnga, na ngo tomoing nge toko na seng ako oewo avele,
\v 22 na thesealing, na vothung le kerengaing, na riong le apaltetonga, na telnga plaing, na ri tangatunong, na magoning.
\v 23 Ine vothung kerenga elonga aken, o velpolpot ako a toko ilemi ma o paakop ilemi a God itheki.”
\v 24 Lamako, Jisas i ploslelpot nge rem ake, na i es nge epee ako a Taire ma i meno nge vel omole ako. Na ini plong ve aro toko e ilemi mire nge ve i voth nge vel aken. Aveto i pavurvur avele ako aro i men kineo.
\v 25 Ma seng omole ako itun kene ine tamata kerenga i voth a i nge, i nongpol ako Jisas i voth nge vel aken, mako i mita, ma i es alpo a Jisas nge, ma i koru ieve na ipo tiru a Jisas nge.
\v 26 Aveto seng aken ini seng Juda avele ini seng Grik, nge rem ako a Pinisia nge epee a Siria, na i nong a Jisas nge ve aro i wistetpot tamata kerenga a itun nge.
\v 27 Aveto Jisas i ate i ma ini seng Juda anga avele, mako i olal senu ile nongong avele, na i ria inga i nge riong patongrumnga ve, “I sivenga ako aro them sung aning nge tutumemre mo o an tel mo osa pup. Na i sivenga avele ako aro them ela tutumemre oa aning, mo them asesu i a nanaure nge.”
\v 28 Aveto seng aken ilemi mire nge a Jisas ile riong patongrumnga mirenga nge nanaure, mirenga ako ve or ini Judare avele, ma i olal ile riong ve, “Toko Pomnga, lom riong kene i nunganga, aveto nanaure o voth a ring thewo ma o an mun wainlangaere oa aning epipeere.”
\v 29 Ma Jisas i nongpol seng aken ile riong, ma i ria i ve, “I sivenga rintet ake lomum mire senu nge lek riong kene i nunganga. Na ong lo werer la, ine tamata kerenga i lolelpot tum lale.”
\v 30 Mako seng i es werer a ile vel, ma i thopol ako itun i nongnong a ile ring, ma ilemi mire ako itun i senu lale, ine tamata kerenga i lolelpot i lale.
\v 31 Ma Jisas i plosa mun ma i loslelpot nge a Tair, ma i es a Saidon lama i es a remre ako a Dekapolisf lamako i velpol a epee ako a thei a pamonlel a Galili.
\v 32 Na ine toko pelie ako nge epee ake o pasong toko omole ako itelnga gut a Jisas nge, na ile riong tangathngath. O pasong i a Jisas nge mo aro Jisas i paronga imeni a i nge mo aro i mimi.
\v 33 Na ine toko pelie ako nge epee ake o pasong toko omole ako itelnga gut a Jisas nge, na ile riong tangathngath. O pasong i a Jisas nge mo aro Jisas i paronga imeni a i nge mo aro i mimi.
\v 34 Ma Jisas i monthes toko aken ile muma lama ipo watha a sepsa, na i thangaposa viringa. Na i tang a iopo lemi ma i ria toko aken ve, “Evata”, ake ini Judare ole riong lopat na ake mirenga ve, “O thep”.
\v 35 A ur e avele na toko aken itelnga i nine werer na iwo i thep ma i lengleng senu ol.
\v 36 Ma Jisas i pator or engeng nge ve o mothong tova o rimilem i. Aveto avele, o engeng inga mako o pamilem i.
\c 8
\v 1 Nang omole ako toko na sengre pom o men velilo pel tomo e a Jisas. Na oa aning avele ma Jisas i leng veliloalo ile wainlangaere ma i ria or ve,
\v 2 “Lemik esal rintet nge or ake, eneke nang or me ake o men nge ake na oa aning avele ako aro o an i.
\v 3 Na aro ve tho pakealalpot or a ole rumremre, aro o rin rum so a sovengalo, nge mesipuniong. Eneke pelie o es nge rem melanga me.”
\v 4 Lamako Jisas ile wainlangaere o ria ve, “Ake ini pen polpolnga inga, aro te el aning e wop kathnga mo te sungu i a or nge, e?”
\v 5 Aveto Jisas i nin a or ve, “Thomu kene, bret or pova i voth a thomu nge, e?” Ma o ria i ve, “ini inga bret or limai.”
\v 6 Ma Jisas i ria toko na sengre ve, “Thomu o menu.” Mako o men thau ol. Ma Jisas i ela ol bret or limai aken ma i nong a God nge, ma i ri sivenga inga a i nge. Lamako Jisas i rekrek ol bret or limai aken a or nge, ma i sungu i a ile wainlangaere nge mo o sungsung i a toko na seng alavusnga nge, mako o sung ol i.
\v 7 Lama i ela mun silang tutun pelie ako o el i, ma i ri sivenga inga a God nge, lamako i pololu silang, lamako i ria ile wainlangaere ve, “Thomu o ela silang atiike mo o sungsung i a toko na sengre nge.”
\v 8 Lamako or vusnga o an, ma osa pup leltun oa aning uluo. Lamako Jisas ile wainlangaere o el veliloalo oa aning uluo, ma o inou i nge alal or limai ma o vual.
\v 9 Na toko na sengre kene oa titaling kene i pavurvur nge or 4,O an ma vus lamako Jisas i pake werer or a ole rumremre.
\v 10 Lamako Jisas ome ile wainlangaere o prolu ma o roa e wok ma o mon ol a epee ako a Dalmanuta la.
\v 11 Na Parisi pelie, o es a Jisas nge, ma o nino roro i nge ninong pulua. O ri ve o tong ile engenging mo o patelek i, mo o ri ve o thopol patealing engenga ako i es a God nge me.
\v 12 Aveto Jisas ini siala ol or mako i thangapos, ma i ria or ve, “I vava ake thomu tokokoe areko o mimi nge wop lemi ake, thomu o ri ve o thopol ine patealing ake, e? Tho ria thomu nunganga aro tho oma patealing e avele.”
\v 13 Lamako Jisas i ploslelpot nge Parisire, na i roa nge wok, ma ome ile wainlangaere o mon alpo a thei a pamonlel wo epee la.
\v 14 Na Jisas ile wainlangaere, olemi simikal aning elnga, ma o el inga bret omole nge ole moning a wok nge.
\v 15 Ma Jisas i tor ole ve, “Thomu o naktet senu thomu, nge Parisire ole vothung na Herot ile vothung mun. Ako aro vene mo o ri ololo thomu mo i ranga ve ini is ako i seltun bret lemi alavusu ken aro i seltun lomumu.”
\v 16 Lamako o ulu ula Jisas ile riong aken mirenga, ma o ria ve, “I ri vene aken, eneke it ake bret e avele.”
\v 17 Aveto Jisas i nongpoltet ole riong, mako i ria or ve, “I vova ake thomu o ulu ula pel e riong aken na it kene bret e avele, e? Lomumu nine avele, e? Na lomumu mire senu rongan ako tho pavurvur aro tho paan thomu e?
\v 18 Thekumu kene i voth, aveto thomu kene o thopol senu avele. Telngomu mun kene i voth, aveto thomu kene o nongpol senu riong avele. Ava lomumu simikal toko or 5,000 aton tho paan or nge bret or lim inga, e? Thomu o inou oa aning uluo nge alal or pova ma i vual, e?” Ma o olal a Jisas ile riong ve, “Alal or mule pa omole pothoi or aini.”
\v 19 
\v 20 Lamako Jisas nin werer mun or ve, “Nge nang aton tho paan toko na seng or 4,000 nge bret or limai, ma thomu o inou oa bret uluo nge alal or pova ma i vual, e?” Ma o olal ile riong ve, “Alal or limai.”
\v 21 Mako Jisas i ria or ve, “Aveto ava lomumu mire senu nge lek omaing ake tho oma i kene avele, e?”
\v 22 Ina Jisas ome ile wainlangaere o es mala o velpola nge rem ako a Betsaida, ma tokokoere ako nge rem aken o pasong toko omole ako a Jisas nge me. Na itheki kene i pros ma o ri engeng a Jisas nge ve aro i ronga imeni a toko aken nge.
\v 23 Mako Jisas i krima imeni ma i tio i a sopopoa la, ma i osuko a toko aken itheki, lama i ronga imeni a i nge, ma i nin a i ve, “Thekum vles lale?”
\v 24 A ur e avele na toko aken itheki kene i vles werer ave rongan itheki weng weng, mako i ria Jisas ve, “Tho thopol tokokoere ako o esu esa ma o ranga ve ini wonre.”
\v 25 Lamako Jisas i krimo a itheki, mako toko aken itheki kene i senu ol ma i thopolpat ol ur elonga.
\v 26 Mako Jisas i pake werer ol i a ile vel la. Ma i ria i ve, “Ong mothong tova espot a rem lemi.”
\v 27 Na Jisas ome ile wainlangaere o es nge rumrem areko o toth ako a Sisaria Pilipai. O eses na Jisas i nin a or ve, “Tokokoere kene o ri ve tho ini ao?”
\v 28 Ma o olal ile ninong ve, “Pelie kene o ri ve ong ini a Jon, toko paninuonga, na pelie mun o ri ve ong ini a Elaija, na pelie mun o ri ve, ong ini a God ile riong elnga nomenganga.”
\v 29 Ave Jisas i nin a mun or ve, “Na thomu mun, thomu o ri ve tho ini ao?” Ma Pita i olal ile ninong ve, “Ong ini a Krais ako God i ateal ong ve aro ong pamimi toko na seng.”
\v 30 Lamako Jisas i nongpol ako o ria i veno ako ma i pator or ve, “O mothong tova o rimilimlem riong aken a toko na sengre nge.”
\v 31 Ma Jisas i patea werer mun ile pamirealing nge ile wainlangaere, i ria or ve, “Na Toko Pomnga Itun aro i rov sisisong aolonga. Na ine lotu a mukalingare, na prisre oa mukalingare aro o velilo tomo nge toko pamirealongare nge a Moses ile patorong nomenganga, ma or alavusnga aro o pilalpot i mo o ri nge ipunnga mo aro i rin. Na aro nang or me aro i vus aro i mimi werera.”
\v 32 Mako Jisas i ri molusu i a or nge vene re aken, na Pita i wol a Jisas la ma i vol i nge ako i rimilemu nge ile rinong.
\v 33 Aveto Jisas i the singal werer ma i thopol ile wainlangaere mako i vol ol a Pita ve, “Ong ranga ve ini a Satan, wong lolelpot tho. Ong panes a God ile lemi rumong avele, ong panes inga toko ulue angare olemi.”
\v 34 Lamako Jisas i leng toko na sengre, na ile wainlangaere a i nge me, ma i patoral or vene, “Aro ve toko e i sis ve aro i panes tho, i mothong tova i panes ol isivenga ilemi. Na aro ve i rov sisisong, ur mun e avele aro i rov mun sisisong ranga ve ako aro tho rov i a won ngoronga. I sivenga ako aro i panes inga tho.
\v 35 Eneke toko ako aro ve i sarinal ile mimiong, ile mimiong aken aro i penthal. Na aro ve toko e ako aro i sungpot ile mimiong a tho nge, na nge panongpolong sivenga, i re inga aken ko aro i krim mimiong ako aro ile vusonga avele.
\v 36 Aro ve toko e ile ur elonga pom aveto nge ile rinong ioni aro i kerenga, aro ile ur elonga i pavurvur aro i opoal i avele.
\v 37 Aro te elo werer onir vava? I pavurvur avele.
\c 9
\v 1 Jisas i ria mun or ve, “Tho ri nunganga nge thomu, thomu areken ru o voth e, thomu pelie aro o rin rongan, naro thomu pelie aro o thopol a God ile menong e nepes ako aro i esu me tomo nge ile engenging aolonga.
\v 2 Lamako nang or limae i lutetu, lama Jisas i wola Pita, na Jems, na Jon ma o roro a tete omole ako polemi, oenga inga ako o men nge. Ma o men ol a tete polemi aken mako Jisas ini peti i eksing, ma i rel ol nge a Pita rea ole thopolong.
\v 3 Ia teunong kene i veleles ma i tolilis rintet na i pavurvur aro it toko ulue anga aro te paponganga teunong e veno ako avele, i pavurvur avele.
\v 4 Lama ina Elaija ome a Moses o esu a pen aurvet me ma o velpoltun a Jisas, na o lengleng tomo e pel na toko or me o thopol or.
\v 5 Ma Pita ilemi rumu rongan ma i ri telpot a Jisas ve, “Toko pamirealinga, i sivenga ako them me ake them voth, aro them aria valvale or me ake omole aro ini lom, na omole aro ini a Moses ile na omole aro ini a Elaija ile.”
\v 6 Pita i ri veno ako, eneke toko me aken o ngange lale, na aro patongti aro i ria ol neke.
\v 7 Na a ur e avele na sepsa a songen i esu me ma i paoleltunu or. Lama God ile lenging i espot a songen lemi me ma i ri ve, “Ake ini tuk ako ok sagu rintet i, mo thomu o nongal ikei.”
\v 8 Lamako, a ur e avele toko me aken, ako ini a Pita rea, opo mala-mala, aveto o thopol toko e avele, Jisas ienga ako ru i voth tomo ol nge or.
\v 9 Mako Jisas ome ile wainlanga or me ake, o plosa a tete polemi ma o ruru wereru mun a pen kei thewo, ma Jisas i pator or, nge ur ako o thopol i lale mo o mothong tova o rimilimlem i ako i pavurvur aro Toko Pomnga Itun aro i mimi werera mun a volo lemi.
\v 10 Mako Pita rea o krim inga Jisas ile riong aken, e avele i pamilem ur ako o thopol i na osivenga o nin werer pel nge a Jisas ile riong mirenga ako i ri ve aro i rin mo i mimi werera a volo lemi.
\v 11 Mako o nin a Jisas ve, “I vova ake toko pamirealingare nge a Moses ile patorong nomenganga o ri ve Elaija aro i velpol werer tel lamo Krais ako God i ateal i kene aro i velpol ol a rumaling, e?”
\v 12 Ave Jisas i olal ole riong ve, “I nunganga, ina Elaija aro i velpol tel a mukaling, mo aro i paponganga werer ur elonga, lamoko aro Krais i velpol. Ma Jisas i ria mun ve, “Lomumu rum senu i, erere nomenganga i ri nge a Toko Pomnga Itun ve aro i rov tel sisisong, na aro toko na sengre aro o pilalpot i.”
\v 13 Aveto, tho ria thomu, ina Elaija i velpol lale, ave o panes olemi ma o pilalpot i, ranga ve ako erere nomenganga i ri nge.” [Na Jisas ile riong patongrumnga mirenga aken i mirenga nge a Jon toko paninuonga ako i ranga ve ini a Elaija]
\v 14 Lamako, Jisas, Pita, Jems, na Jon o lo werer a Jisas ile wainlangaere nge, ma o thopol toko na sengre pulua ako o mit kalual or, na toko pamirealingare nge a Moses ile patorong nomenganga mun o nin ororo na okei paenal pel.
\v 15 Lamako Jisas i velpoltun or, ma o thopol i, ma o kukuk. Pelie o song tuntun i ma o pathokeal i.
\v 16 Ma Jisas i nin a ile wainlangaere ve, “Keumu paenal pel nge uneke?”
\v 17 Toko omole ako i voth tomo nge or, i olal a Jisas ile riong ve, “Toko pamirealinga, tho pasong tuk tomonnga a ong nge me, ako ine tamata kerenga i voth a i nge, ma i lengleng ol avele, na ini ol i pepe ol.
\v 18 Tamata ake, i rero i ma i vilvel i a ulue, iwo pupo i tel pel, mako iwo ei i palalas, mako i bthengbtheng ol. Na tho nong tel lom wainlangaere ve aro o wistetpot tamata ake, aveto o pavurvur avele ako aro o wistetpot i.”
\v 19 Lamako, Jisas i ria or ve, “O ken, thomu toko na seng ake o mimi nge wop lemi ake, lomu lemioong tie avele. Thomu o pavus vet inga lek riong, na nang pova ako aro tho voth tomo mun e thomu ako aro lomu lemioong aro i engeng, e? O wol wainlanga atiken me.”
\v 20 Mako, o wol ol i a Jisas nge me, ma tamata aken i thopol a Jisas, ma i vurpol a wain aken nge, ma patong, i matu a ulue, ma i tekther ol, na i kok palalat ol ia molpepe.
\v 21 Ma Jisas i nin a itema ve, “Na ia ur ake i patea penva?” Wain aken itema i olal ile riong ve, “Ia ur ake i patea vet ako nge ile posngaing.
\v 22 Nang pelie ako tamata kerenga aken i soptun i, ma i ri ve i asesa i a won sesenga aro ve a thei mo i pun rin i. Na aro ve lomum esal them paini mo ong opoal them tova eve ong pavurvur.”
\v 23 Ma Jisas i ria i ve, “Lomum vava nge riong aken wong ria tho ve, ‘Tova eve ong pavurvur?’ Na aro ve toko e ile lemioong i engeng nge a God, i pavurvur ako aro i oma omaing elonga aken.”
\v 24 Mako ine wainlanga itema i olal mun a Jisas ile riong ve, “Lek lemioong i posngaingati, aveto aro ong opoal tho mo ong paengeng lek lemioong.”
\v 25 Lama Jisas i thopol toko na sengre pom ako o tho tuntun i me mo o ri ve o thopol i, ma i vol tamata aken ve, “Ken, ong tamata wo tumnga na telnga gutnga aken, ong lolelpot nge wainlanga aken, na ong mothong tova lo werer ol a i nge me.”
\v 26 Ma tamata i wal kerere ma i wira wain aken ini peti na a ur e avele na i lopot a i nge, mako tamata aken i alpo sele, na wain aken i ranga ve ini toko rinonga, na toko na sengre ako o thopol i, pulua ako a or nge o ri ve va i rin lale.
\v 27 Ave Jisas i krima imeni ma i pamita i, mako wainlanga aken i mita ol.
\v 28 Lamako Jisas ome ile wainlangaere o eso a vel omole lemi, ma o men nge, ma o nin kine a Jisas ve, “I vova ake them pavurvur ako aro them wistetpot tamata kerenga aken avele, e?”
\v 29 Ma Jisas i olal ole riong ve, “Nge nongong inga ako i pavurvur nge tamata wistetpotnga.”
\v 30 Jisas ome ile wainlangaere o losa nge rem ako o voth nge, ma o patea ole esong ma o es thes a epee ako a Galili. Ma Jisas ini plong ve tokokoere aro olemi mire nge pen ako aro o voth nge.
\v 31 Eneke i patoral ile wainlangaere, ma i ria or ve, “Aro o rere Toko Pomnga Itun, na aro o sungu i a ngarangre omeni mo aro o so rin i, lamo nang or me aro i vus na aro i mimi werera mun.”
\v 32 Aveto Jisas ile wainlangaere olemi mire senu nge ile riong mirenga avele, aveto o nin a i nge avele, eneke o ngange nge i.
\v 33 Lama Jisas ome ile wainlangaere o es mala o velpola nge rem ako ini a Kaperneam. O eso nge vel omole lama Jisas i nin ile wainlangaere ve, “Te es a sovengalo na riong kathnga aton keumu paenal pel nge, e?”
\v 34 Ave o olal ile ninong avele, eneke ole maral, eneke a sovengalo o ri nge ako anga aro i pomnga nge or.
\v 35 Lama Jisas i menu, na i leng veliloalo ile wainlanga or mule pa omole pothoi or aini ma i ria or ve, “Aro ve omu e i sis ve aro i mukal, i sivenga ako aro i paposngau i na i velpol ini tokokoere ole umonga.”
\v 36 36 Lama Jisas i ti wain omole atiko me ma i pamitu i a oa lemimi ma i rekukalo i, Na i ria or vene,
\v 37 “Na aro ve toko e i nongpoo wain atike i vene ake, eneke ia sagu tho, aken kene i nongpoo ake ini tho. Na toko ako i nongpoo tho kene i nongpoo engek avele, i nongpoo mun toko ako i pake tho me.”
\v 38 Jon i ria Jisas ve, “Toko pamirealinga them thopol toko omole i el engenging nge iom na i wistetpot tamata kerenga nge, aveto them rial i, eneke i voth tomo nge it avele.
\v 39 Ma Jisas i ria or ve, “Thomu o mothong tova o rial i. Na aro ve toko e i el engenging nge iok aro i oma omaing pathepolonga mo i mothong tova i eksing viri viri ilemi mo i ri moluplup tho.
\v 40 Eneke toko ako ile ngarang it avele, aken ini thenger.
\v 41 Tho ri nunganga nge thomu mo o nongpol senu i aro ve toko e i ri ve i opoal thomu, eneke ilemi mire ve thomu ini lek, na aro ile opoaling tie a thomu nge ve aro i sung thei tie a thomu nge mo thomu o thin i maken varo God ilemi simikal i avele, eneke panen aro i el iolonga nge.”
\v 42 Ma Jisas i ri ve, “I sivenga avele nge toko ako i paleklek wainlanga pelie ako o nongal nge tho. Na toth ako aro toko aro i paleklek wainlanga areko o venen aken i sivenga nge i ako aro thomu kino we a anral aolonga nge na o ato i a ikei mo o asesu i a thev stha mo i vlu. [Moro aken i paleklek avele na aro God i sung paomelaling aolonga a i nge avele.]
\v 43 Aro ve menum omole i toth ako aro i paleklek ong, i sivenga ako aro ong vanropot i mo ases i. Mo i sivenga ako aro menum ia potom ol moro aken aro ong krim mimiong sivenga ako aro ile vusonga avele. Na aro ve menum alaini i sivenga mo i paleklek ong kena o asesu ong a pen ako ini won sesenga ako ile vusonga avele.
\v 44 Na ine vuvepun a nuet aro i an toko ini aro ile vusonga avele, na ranga ve mun nge sisisong nge won sesenga ako ile vusonga mun avele.
\v 45 Na aro ve evom omole i toth ako aro i paleklek ong, i sivenga ako aro ong vanropot i mo ases i. I sivenga ako aro evom omole ia potom ol aveto aro ong krim mimiong sivenga ako aro ile vusonga avele, Na aro ve evom alaini i sivenga mo i paleklek ong kena o asesu ong a pen ako ini won sesenga ako ile vusonga avele nge.
\v 46 Na ine vuvepun a nuet aro i an toko ini aro ile vusonga avele, na ranga ve mun nge sisisong nge won sesenga ako ile vusonga mun avele.
\v 47 Aro ve thekum omole i toth ako aro i paleklek ong, i sivenga ako aro ong mon prelpot i mo ases i. I sivenga ako aro thekum epee kek inga maken aro panen aro ong eso a God ile menong a nepes lemi. Na aro ve thekum alaini i sivenga mo o paleklek ong, aro o asesu ong a pen ako won sesenga ile vusonga avele nge.
\v 48 Na ine vuvepun a nuet aro i an toko ini aro ile vusonga avele, na ranga ve mun nge sisisong nge won sesenga ako ile vusonga mun avele.
\v 49 Tokokoere o pasivenga aning nge au, ranga ve ini mun i God ile tongporumong i pasivenga mun tokokoere.
\c 10
\v 1 Jisas i loslelpot nge pen epee ako ru i voth nge, ma i es nge epee ako a Juda, na i mon kora a thei a Jordan, ma i mona a wo epee. Lama toko na sengre pom ako o es me ma o velilo pel a Jisas nge, na i panongpol or nge a God ile riong. Na Jisas ile vothung i vene re aken, i patoral toko na sengre a pen elonga.
\v 2 Lama Parisi pelie o es a Jisas nge me, ma o tongporum i mo o ri ve o patelek i nge ile mire, na o nin a i ve, “Nge Judare ole patorong, i pavurvur ako aro toko e i mothongpot iewo sengenga eve avele?”
\v 3 Lama Jisas i olal ole riong ve, “Moses ile patorong i ria thomu vava nge riong aken, e?”
\v 4 Lama o olal ile ninong ve, “Moses i ri ve, aro ve toko e i mothongpot iewo sengenga, aro i watu erere mo i ritet nge ole pagatalpeling nge ole peangeong.”
\v 5 Aveto Jisas i ri werer mun a or nge la ve, “Moses i wat i vene ake, eneke i mrela ol nge lomu angare ole telnga plaing nomenga, mako i watu ol riong ake nge thomu.
\v 6 Aveto nge patengera nomenga God i ripot nge peangeong le kerengaing avele. I vene re inga ako erere nomenga i ripot i lale ve, ‘I pavelpol totomone na seng.’
\v 7 Make nomenga ma me i pavurvur ol ponange ‘Toko na seng o lolelpot onina na otema, na aro or paini o men tomo ol nge pel,
\v 8 na menong nge ewopeling aro i omole ol inga’h I vene re aken na or paini or aini ol avele, or kene or omole ol inga.
\v 9 Mako peangeong ako God i kin i lale, toko e i pavurvur aro i inos ol i avele.”
\v 10 Lamako Jisas ome ile wainlangaere, o eso werer mun a vel aken nge, mako o nin i nge ile pamirealing nge peangeong.
\v 11 Ma Jisas i ria or ve, “Na aro ve toko e i mothongpot iewo, na i peange mun nge seng relnga e, toko aken kene i oma vothung kerenga nge iewo teltelnga, eneke i ngo tomo nge seng ponganga ma toko aken i leklek re aken.
\v 12 Na seng mun e, aro ve i mothongpot iewo na i peange mun werer nge toko relnga e, seng aken kene i oma vothung kerenga nge iewo teltelnga, eneke i ngo tomo e toko ponganga ma seng aken kene i leklek mun re aken.”
\v 13 Toko na seng pelie o pasong otutunre a Jisas nge la, mo aro Jisas i paronga imeni a or nge mo i sungu riong sivenga a or nge. Aveto Jisas ile wainlangaere o vol or.
\v 14 Ma Jisas i thopol i veno ako, ma ilemi kene i sivenga avele nge ile wainlangaere ma i ria or ve, “Somu wom wainlanga tutunre mo o es a tho nge me, na o mothong tova o mitroal or, eneke tokokoere ako olemio a tho nge, ranga ve ini wainlanga tutun areke olemio a tho nge, God ile thealing i voth a or nge.
\v 15 Na tho ri nunganga nge thomu na o nongpol senu i, na aro ve toko ako i el inga a God ile thealing ranga ve ini wain ako i ela itema ile sungong, ma ilemi pelekpol nge avele, aken aro i pavurvur ako aro i eso a God ile thealing a it nge ranga ve ini Nepes, aveto aro ve i el i ranga ve ini wain aken avele, aro i eso nge avele.”
\v 16 Ma Jisas i ri vene re aken, lama i rekukalo wainlanga atiike ma i paronga imeni a or omole omole nge na i ria or ve, “God aro i paengeng thomu.”
\v 17 Jisas i loslelpot nge rem ako i voth nge, na i patea inga ile esong, nako toko omole ako i tho a i nge la, ma i koru ieve ma ipo tiru a i nge ma i nin a Jisas ve, “Toko pamirealonga sivenga, unekenga ako aro tho oma i mo tho krim mimiong ako ile vusonga avele, e?”
\v 18 Lama Jisas i olal ile ninong ve, “Lomum rum senu tel nge lom riong ako ong apet tho ve tho ini toko sivenga, eneke toko e avele ako i sivenga, ini inga God ienga inga ako i sivenga.
\v 19 Na lomum mire nge a Moses ile patorong lale, mothong toko sorinnga na mothong tova ngo tomo e seng relnga e, na kemong na riong le apaltitetonga, na mothong tova ong theseal tokokoere ole ur elonga na aro ong papomnga inga ninom ome tomom.”
\v 20 Mala toko aken i ria Jisas ve, “Toko pamirealonga, nge a Moses ile patorong alavusnga aken tho panes i nomenga nge lek kulpoaing ma me i pavurvur ponange.”
\v 21 Ma Jisas i nongpol i veno ako, mako i the rengrengtun i, ma ilemi esal i, ma i ria i ve, “Aveto ur omole ako kene ong oror nge, i sivenga ako aro ong tepolal lom ur alavusnga nge umtun na sungu i a toko le ur avelengare nge, na aro ve ong oma i venen aken, aro lom ur elonga pom ako a pen aurvet lemi. Lamo ong es me mo ong panes tho.”
\v 22 Aveto toko aken i nongpol i veno ako ma ipowe ruru nge, ma ilemi kerere nge, ma i eslelpot nge a Jisas, eneke ini toko le urnga.
\v 23 Lama Jisas i the werer a ile wainlangaere nge ma i ria or ve, “I klip rintet nge toko le urnga areko aro o eso a God ile menong e nepes lemi.”
\v 24 Mako ile wainlangaere o kukuk nge ile riong, aveto Jisas i ria mun or ve, “Titeikre i klip aro toko e i eso a God ile menong e nepes lemi.
\v 25 Na i klip nge mekerem aolonga ako ini Kamel ako aro i koro a italalinga metinga ako i tunti, aveto i klip rintet nge toko le urnga ako aro i eso a God ile menong e Nepes lemi.”
\v 26 Aveto Jisas ile wainlangaere o kukuk rintet nge ile riong ma o nin a i ve, “Na aro ve i vene aken ma aro God i pamimi ol anga, e?”
\v 27 Mako Jisas i the vengveng a or nge la ma i ria or ve, “Nge ur ake tokokoere osivenga ole engenging i pavurvur avele, aveto a God nge, i engeng avele, i pavurvur ako aro i oma ur alavusnga aken.”
\v 28 Lamako Pita i mita ma i ria i ve, “Thopol, them ovru lemem ur elongare nako them panes ol ong.”
\v 29 Ma Jisas i olal werer ile riong ve, “Tho ri nunganga nge thomu, na aro ve toko e i loslelpot nge ile vel na ititeinre na ilulunre na inina ome itema na itutunre na ia ometare, ako nge panesngek na nge riong sivenga panongpolnga,
\v 30 aro nge wop lemi ake, God aro i olal ile ur elonga areken, mo aro i pom rintet, ranga ve ini velre na ititeinre, na ilulunre na ininaere, na itemimaere na itutunre na ia ometare. Na tomo e ur areken aro i rov matheong aolonga nge tokokoere, aveto panen aro i krim mimiong ako ile vusonga avele.
\v 31 Na tokokoere areko ponange o mukal na o pomnga, panen aro o rumal na or ini toko vulutnga, na areko o rumal, panen aro o mukal ol.
\v 32 Jisas ome ile wainlangaere o eses a Jerusalem a sovengalo, ma Jisas i mukal ole, aveto ile wainlangaere kene olemi ngo pelekpol na toko na sengre ako o panes or kene o ngange, eneke o rivenga aro ngarangre o so rin a Jisas a Jerusalem. Ma Jisas i wol ile wainlanga or mule pa omole pothoi or aini lama oenga o men rel, ma i ria or, nge ur areko aro i velpol a i nge.
\v 33 Ma i ria or ve, “O nongpol i, te esa ol ake a Jerusalem la na toko e aro i sung Toko Pomnga Itun a prisre ole mukalingare na toko pamirealingare nge a Moses ile patorong nomenganga, aro o pamit i nge riong ako ve aro o so rin i. Na aro o sungu i a toko relnga pelie omeni.
\v 34 Na aro o ri posililal nge i. Na o osuklilel i na o solitlit i na aro o so rin i. Na aro nang or me aro i lutetu lamoko i mimi werera mun.”
\v 35 Lamako Sebedi itun aini ako ini a Jems ome a Jon or paini o es a Jisas nge ma o ria i ve, “Toko pamirealinga them ri ve them nong ur omole a ong nge mo mothong tova pamumutal i a them paini nge.”
\v 36 Mako Jisas i nin a or paini ve, “O sis ve aro tho oma unekenga nge thomu paini?”
\v 37 Mako or paini o ria i ve, “Panen aro ong meno a lom menonga nge, nge lom menong e nepes, them sis ve aro ong papomnga them paini mo emem e i men a menum sivenga nge, na emem e i men a menum kerenga nge.”
\v 38 Ma Jisas i tongrum or paini olemi nge sisisong ako aro i el i na nge ile rinong ma i ria or paini ve, “Thomu paini lomumu mire senu nge ur ako thomu paini o nong i, kene avele. I pavurvur ako aro thomu paini o el sisisong ako ranga ve tho el i? Naro thomu o rin mun ranga ve ini tho? Aro thomu paini o pavurvur avele.”
\v 39 Aveto or paini o el senu a Jisas ile riong mirenga avele, ma or paini o olal a Jisas ile riong ve, “Them paini them pavurvur ako.” Mako Jisas i ria or paini ve, “Sisisong ako aro tho el i, aro thomu paini aro o el mun i, na thomu paini aro thomu o rin mun ranga ve ini tho.
\v 40 Aveto ake ini lek omaing avele ako aro tho sirum toko e ako aro i men nge menik sivenga na e aro i men nge menik kerenga, God isivenga vengveng ako aro i sungu menong aken nge areko i monsi nge lale.”
\v 41 Lama othangangaere or mule pa omole aken o nongpola nge riong aken, ma olemi klingtun titein pel aini aken.
\v 42 Mako Jisas i leng veliloalo or a i nge, ma i ria or ve, “Lomumu mire nge toko ako o panes a God avele, ole vothung i vene, ole mukalingare o panisisis or na oa pompomere ole patorong engenga i kin or.
\v 43 Aveto lomu vothung aro i venen aken avele, aro ve omu e i sis ve aro i pomnga nge thomu, i sivenga ako aro i oma ranga ve ini thomu vusnga lomu umonga.
\v 44 Na aro ve omu e i sis ve aro ini thomu vusnga lomu mukalinga, i sivenga ako aro i paposnga isivenga naro i velpol ini thomu vusnga lomu omainga.
\v 45 Aro thomu o paposnga thomu vene re aken, eneke tho ini omu pomnga na tho ini lomu umonga, Toko Pomnga Itun i velpol ake ve aro toko na sengre o opoal i avele, i es inga ake me ve aro i opoal or na aro i sung ile mimiong ako aro i el werer or ma i pavthopot or.
\v 46 Jisas ome ile wainlangaere o es mala o velpol a rem a Jeriko, lama o plosa ma o espot tomo e Jeriko anga pelie mala o sangpolo toko theki prosnga ako iion a Batimeus, na itema iion a Timeus, i men inga a sovengalo wo peti. Ma i nong ur elonga a tokokoere nge.
\v 47 Ma i nongpol ako Jisas ako ini toko Nasaret anga ako i es me ma i lenga viringa a i nge ve, “Jisas, lemik mire nge ve ong ini a Devit itevinga, aro lomum esal tho mo opoal tho.”
\v 48 Mako toko pelie o ria i ve, “Ong men poreng.” Ave i kenkeno inga nge lenging ma i presa viringa ve, “Devit itevinga aro lomum esal tho mo opoal tho.”
\v 49 Mala Jisas i mitu ma i ria or ve, “O leng toko aken me.” Mako o leng theki prosnga aken ve, “Sapase ong lale aken, mita Jisas i leng ong lale.”
\v 50 Mako i mita viriala ma i asespot ile seltun na i es a Jisas nge.
\v 51 Ma Jisas i nin a i ve, “Ong sis ve aro tho oma unekenga nge wong?” Mako toko theki prosnga aken i ria i ve, “Toko pamirealinga tho sis ve aro thekik alaini i lema mo tho the ol.”
\c 11
\v 1 Jisas ome ile wainlangaere o es mala o totho a rem pomnga a Jerusalem, o es mala o velpol e rem aini ako oion a Betpage na Betani, o voth a tete a Oliv sathewo. Ma Jisas i pakepot ile wainlanga or aini.
\v 2 Ma i ria or paini ve, “Thomu paini o es inga nge rem tothnga aken, mo o thopolo donki aponga omole ako tova o pating i ma i mitit, ma donki aken, toko e i men ruma nge rongan mo thomu paini o inospot i mo o ti i me.
\v 3 Na aro ve e i nin a thomu paini ve, ‘Thomu o vo neke aken?’ Mo o ria i ve, ‘Toko Pomnga i ri nge, na aro i pasong werer mun i a ong nge me.”’
\v 4 Lamako o es ma o thopol donki aponga ako i mit tothpot a sovengalo, ako o kino ipatinga a vel thekia ma or paini o es mala o inospot i.
\v 5 Areko o mit kene o nin a or paini ve, “O vo neke aken o inospot donki aken, e?”
\v 6 Mako or paini o ria or nge riong ako Jisas i ria or paini nge mako o nongpol i vene aken, ma o ria or paini ve, “I sivenga.
\v 7 Mako or paini o inospot donki aponga aken ma o ti i a Jisas nge la, ma o pavlesa ole seltun pelie a donki ikime lamako Jisas i thoteta ol nge.
\v 8 Lamako toko na sengre pom o ela ole seltun pelie ma o vlesu i a sovengalo, na pelie o tokor won meni thoing thoinga a ometa lemi ma o ul ul i a sovengalo mo Jisas i es selal nge.
\v 9 Na toko na sengre pelie o mukal na pelie o rumal ma o anuepot i a sovengalo ma olemi sivenga na o onnga onnga na o ri ve, “Te risea God iion roro ma God i oma sivenga nge toko ake i velpol ako nge a Toko Pomnga iion.
\v 10 Aro i velpol ini ar nepes ranga ve ini titevir nomenganga ako ini a Devit, mo te risea God iion roro a pen aurvet.”
\v 11 Lamako Jisas ome ile wainlangaere o es mala o velpol a Jerusalem, ma o eso a Lotu Tepun a Vel thekia ma o theu thea nge ur elonga ako ru i voth nge, ave penieo lale mako o losa ma o es werer nge rem ako ini a Betani.
\v 12 Ma erangu ve lelken ol, ma Jisas ome ile wainlangaere o plosa a Betani ma o es, ma Jisas mesipun i.
\v 13 Ma i thopol pupos omole akola, ma i eso totho nge ma i sis ako ve i ela monnga mo i an i, aveto avele, ini inga thoing popepenga, eneke e wop lemi aken ini pokin po avele.
\v 14 Mako Jisas i ria won aken ve, “I pavurvur ponange na panen aro ong mon ol avele ol.” Ma i ria venen aken na ile wainlangaere o nongpol i.
\v 15 Jisas ome ile wainlangaere o velpol a Jerusalem ma o eso a Lotu Tepun a Vel thekia ma Jisas i es ol ma i wistetpot areko o tepolal pel e ole ur elonga, ma i patheki ru areko ole ring ako o tepolal umtun relnga nge,j na i patheki ru mun areko o pamen ole pothu olingare ole menonga.
\v 16 Ma i rial or nge ve, o mothong ol tova o elo ol ole ur elonga a epee ako ru Lotu Tepun a Vel i mit nge.
\v 17 Na i pamireal or ve, “God ile erere nomenganga i ri vene, ‘Lek lotuonga a vel aro ini nongonga a vel, nge tokokoere ako a pen elonga.’ aveto thomu o oma i ranga ve ini toko kemongare ole vel.”
\v 18 Lamako, prisre ole mukalingare na toko pamirealongare nge a Moses ile patorong nomenganga o nongpola i venen aken, ma oni plong ve aro Jisas iion i pomnga nge or, mako o ortet sovengalo e ako aro o so rin a Jisas nge, eneke toko na sengre pom ako olemi sivenga nge a Jisas ile pamirealing.
\v 19 Ma penieo me, lamako Jisas ome ile wainlangaere o losa mun a Jerusalem, ma o es.
\v 20 Nang ako lelken rulpo alal, na Jisas ome ile wainlangaere o lo mun a Jerusalem la, ma o thopol mun pupos ako Jisas ilemi klingtun i ma won aken kene ithoing molitu lale.
\v 21 Mako Pita i thopol i ma ilemi rumtetu a Jisas ile riong nine anga ma i ria Jisas ve, “Toko pamirealinga, thepol, won ake tomo lomum klingtun i nine, i ke ro, i mene ol lale.”
\v 22 Mako Jisas i ria i ve, “Lom lemioong aro i voth a God nge.
\v 23 Tho ri nunganga nge wong aro ve toko e i ria tete ake mo i ria i ve, ‘Ong talela mo ong pamupot a rua.’ Make God aro i opoal i nge ur aken, aveto toko aken e i mothong tova ilemi pelekpol, na aro ve ile lemioong i engeng nge a God, aro ile omaing aken aro i velpol mo i nunganga.
\v 24 Thomu o nongpol senu i, aro ve thomu o nong ur omole ako a God nge, na lomu lemioong i engeng ve ur aken aro i velpol, maken aro o thopol lomu nongong olalnga.
\v 25 Aro ve wong oma nongong na aro ve lomum rum toko e i oma vothung kerenga a ong nge, i sivenga ako aro lomum simikal toko aken ile vothung kerenga ako i oma i a ong nge, na aro ve i vene aken, aro om vovo aken ro a pen aurvet lemi aro i patitepot lom vothung kerenga.
\v 26 [Aro ve lomumu simikal titeumuere nge ole vothung kerenga aken avele, aro Titemer ake ro a pen aurvet lemi, aro ilemi simikal lomu vothung kerenga mun avele.]”
\v 27 Ma Jisas ome ile wainlangaere o lo werer mun a Jerusalem, ma o eso a Lotu Tepun a Vel thekia. Mako prisre ole mukalingare na toko pamirealonga nge a Moses ile patorong nomenganga pelie tomo nge toko pompomere, or alavusnga o es a Jisas nge me.
\v 28 Ma o nin a i ve, “Omaing elonga areko ong oma i, anga i ateal ong ve aro ong oma i? Na anga i sung engenging a ong nge?”
\v 29 Mako Jisas i ria or ve, “Aro tho nin mun thomu nge lek ninong omole, na aro ve thomu o olal lek ninong, tho mun aro tho ria thomu nge lek omaing tepun ako tho oma nge.
\v 30 Lek ninong kene i vene, Anga i pake a Jon ako aro i paninu toko na seng, e? God i pake i, eve toko ulue anga i pake i? Thomu o olal vet i a tho nge me.”
\v 31 Mako o nin werer pel osivenga vene, “Aro ve te olal i a i nge ve, ‘God i pake a Jon.’ mako aro i nin werer it ve, ‘Na i vova ake thomu nongal nge i avele, e?’
\v 32 O ri ve aro o olal werer i a i nge ve, ‘Jon ile paninuong ake ini ur ulue anga.’ (Aveto o ngange nge toko pulua, eneke toko pom ako o papomnga a Jon ke o rivenga ini a God ile riong elnga e.)
\c 12
\v 1 Ma Jisas i ria ile riong patongrumnga a toko na sengre nge ve, “Toko omole ako i lesu vain a ometa, ma i avalala i ma i tou vol ako aro o tepiplas vain monnga nge mo ei i lelu nge la. Lama i pipera mun mavupo ako mo ini vain a ometa theal tetalnga ile. Ma i pathealu tokokoe pelie mo o theal ia ometa aken. Na aro i es nge rem relnga e mo i voth tel nge.
\v 2 Lama nge vain le motuongl ma i pakepot ile umonga omole ma i es a tokokoere ako o theal tetal ia ometa aken, eneke i sis ve aro i ela aning epee mo ini imeni olonga.
\v 3 Aveto o rere umonga aken ma o siso i lamako o wispot i ma i es polpol werer inga la.
\v 4 Lama ometa tokoninga i pake mun e la, aveto o sobilepu ipounga lamako o palemarau i.
\v 5 Lama ometa tokoninga i pakepot mun ile umonga omole, makola o pun rin ol i, lama i pakepot mun ile umonga pelie omole omole la, ave o someng pelie na o so rin pelie.
\v 6 Omole ol rongan i voth ako ini itun ako ia sagu rintet i, na i pakepot mun itun a or nge lama i ri ve, ‘Aro o wen ol i, ke ini tuk’.
\v 7 Aveto ometa thealngare, o rirum pel nge ve, ‘Toko aken i rorol itema nge ile ur elonga ma ini ile ol. Ita, aro te so rin i mo ile ur elonga ake aro ini ler ol.
\v 8 A ur e avele na o rere i, ma o pun rin i ma o asespot i a lok kime.”
\v 9 Na Jisas rongan i ri, ma ria ve, “Unekenga ako aro ometa tokoninga aro i oma i, e? Aro i es mun a ometa mo i pun rin tokokoe areken mo i sungu ol ia ometa aken a toko rerelire nge.”
\v 10 Ma Jisas i ri riong patongrumnga ve, “Lomumu rum senu nge riong ako a God ile erere i ri vene, ‘Um ako vel aringare oni plong i ma o sivlelal i lale, ma ponange ol ake um aken kene, i ranga vene ini wovek sapatanga ako i potun vel ile matheong.
\v 11 Toko Pomnga i papomnga um aken, ma te thopol i ma te ri ve i sivenga rintet.”’
\v 12 Lama prisre ole mukalingare na toko pamirealongare nge a Moses ile patorong nomenganga, o nongpol riong patongrumnga aken Jisas i ri nge, ma olemi mire ako ve Jisas i oma riong aken nge or, mako o ortet sovengalo ako aro o rere a Jisas nge, ave o ngange nge toko na sengre, mako o loslelpot ol nge a Jisas mako o es.
\v 13 Lama mukalinga areken o pakepot Parisi pelie na Herot ile tokokoe pelie ma o es a Jisas nge, ma olemi ako ve o olotet i nge riong pelie.
\v 14 Ma o es a i nge me ma o pawomwomal i ve, “Toko pamirealinga, lemem mire ako lom riong kene i nunganga, ma wong nongal nge toko kimanga na toko vulutnga ole ri ololoing avele na ong pamireal nunganga ako nge a God ile riong. Na aro ong ria them vava, nge ler patorong i pavurvur ako aro te ul inga umtun a nepes a Sisar nge, eve avele?
\v 15 Aro te ul i eve te mothong? Aveto Jisas ilemi mire nge ole apaltitetong ma i olal ole riong vene, “I vova ake thomu o ri ve o tongporum tho, e? O sungu umtun alavatharnga omole me mo tho thopol vet i.”
\v 16 O sungu omole a i nge lama i nin a or ve, “Anga ia sei ake na anga iion ake?” Ma o olal ile riong ve, “Ina Sisar ako ini nepes.”
\v 17 Lamako Jisas i ria or ve, “Ur ako ini a Sisar ile aro thomu o sung werer i a Sisar nge, na ur ako ini a God ile aro thomu o sung werer i a God nge.” O nongpol i ma o kukuk nge ile riong olalnga.
\v 18 Ma ine Sadiusi pelie ako o es a Jisas nge me, na ine toko areko olemi ako ve toko ako ve i rin, i pavurvur aro i mimi werera ol avele. Mako o sis ve o olotet a Jisas nge ninong ve,
\v 19 “Toko pamirealinga, nomenga ako, Moses i wat patorong omole ako ve, ‘Aro ve toko i rin petetun iewo, na otun e avele maken aro itein posnga aro i ewo werer a mun itein pomnga ia basu, mo aro i pavelpol wain e mo ini itein pomnga ile mo ilengare o mothong tova o vus.”’
\v 20 Mako o rirum ol i ve, “Na titein pel or limai o voth, na otein pomnga i ewo tel seng ma i rin petetun iewo sengenga na otun e avele.
\v 21 Lama otein aininga i ewo mun seng aken ave i rin petetun mun i na otun mun avele, na otein menga i ewo mun seng aken ma a vothung re inga ako ini omole.
\v 22 Na or alalimaipot o ewo seng aken, na otutun e avele, lamako patopalnga ol seng kene i rinpot mun.
\v 23 Ken, them ri ve them nin a ong, na aro ve panen nge los wereraing aro seng aken aro ini ol i kathnga iewo? Eneke or alalimaipot o ewo a i?”
\v 24 Ma Jisas i olal i a or nge ve, “Lomumu mire ti avele nge erere nomenganga ile riong, na lomumu mire mun nge a God ile engenging avele. Taro aken lomu lemi rumong i kerenga.
\v 25 Na nge los wereraing panen anga, aro peangeong ol avele aro o men ol inga ranga ve ini a God ile Enselre ake ro a pen aurvet lemi.
\v 26 Aveto lomu pamirealing nge areko o rin lale ve aro o mimi werer ol avele, aro tho ria mun tie nge aken, Thomu o tital erere nomenga ako Moses i wat i, aveto lomum mire senu nge avele. Nge tenesing ako e won pokavutvutnga ako won sesenga i apola nge, ma God i ria Moses vene, ‘Tho ini a God ako ini a Abraham ile na Aisak ile na Jekop ile.’
\v 27 Toko or me o rin nomenga aveto ooni rongan o mimi mako God ini toko mimingare ole God na ini toko rinongare ole avele. Thomu o leklek rintet nge lomu riong aken ve toko aro i rin naro ioni i vus.”
\v 28 Lama toko pamirealonga nge a Moses ile patorong nomenganga omole i nongpol ako Jisas ome tokokoere o pun pel nge riong, ma i nongpol ako Jisas i olal senu Sadiusire ole riong mako i nin a Jisas ve, “Na nge a God ile patorong nomenganga, kathnga ako i mukal nge patorong elonga?”
\v 29 Ma Jisas i olal ile riong ve, “Patorong ako i mukal rintet kene i vene, ‘It toko na sengre a Israel, o nongpol me. God, ako ini ar pomnga, ienga inga ako ini a God.
\v 30 Na aro omu sagu a God, ako ini ar pomnga, nge opomu alavusnga na onumu alavusnga na lomumu alavusnga na nge lomu engenging alavusnga.’
\v 31 Na God ile patorong aininga nge it, kene i vene, ‘Aro omu sagu thongongomuere ranga ve ako omu sagu sivengomu.’ Patorong ol e avele ol ako aro i mukal nge patorong aini ake.”
\v 32 Lama toko pamirealinga aken i ria Jisas ve, “Toko pamirealinga, lom riong aken kene i nunganga, God ienga inga ako ini a God, Na e avele ol ini ar God.
\v 33 I nunganga ako aro ar sagu i nge opor alavusnga na nge nir alavusnga na nge ler engenging alavusnga na aro ar sagu mun thengengerre ranga ve ako ar sagu sivenger, na aro ve te panes riong aini ake, ake ini vothung sivenga, i mukal nge sungong elonga ako it Judare te pavothal ler lotu nge.”
\v 34 Ma Jisas i nongpol ako i olal senu ile riong ranga ve ini toko ako ile mire i sivenga. Mako i ria i ve, “Wong toth lale ako aro ong velpol ini a God ilenga.” Mako toko alavusnga aken kene o ngangeal ol a Jisas ma i pavurvur ol aro e i nin a ol i nge ninong ol e avele.
\v 35 Jisas i men a Lotu Tepun a Vel thekia, ma i patoral toko na seng alavusnga, ma i ria or ve, “Toko pamirealongare nge a Moses ile patorong nomenganga o ri ve Krais ini pamimionga ako i velpol a Devit ikime mo aro ini nepes ranga ve ini a Devit. Na i vava ake o ri vene ake?
\v 36 Eneke nomenga ako, Oni Riringa i meno a Devit nge, mako Devit i wat riong ve, ‘God i ria ok pomnga ve, “Ong meno a lok seik me, a menik sivenga nge anga, i pavurvur ako aro la tho paesu lom ngarangre a som thewo, mo aro lom mong or.”’
\v 37 Na nge riong inga aken, Devit i apet a Krais ‘Ini ia pomnga.’ Na ile riong ake i pathengal it ve Krais i voth tel lale. Na i vova ake o ri ve Krais ini inga a Devit itevinga na i velpol a rumongaling nge i e?” Na tokokoere pom o nongpol i veno ako ma olemi sivenga nge a Jisas ile riong aken.
\v 38 Na Jisas i pamireal or ve, “Thomu o nakalal thomu nge toko pamirealongare nge a Moses ile patorong nomenganga ole vothung, eneke o sis ve o magon tomo nge oa teunong lolloinga, naro seng na tokokoere o pathokeal or a rem lemi.
\v 39 O sis ve ako aro o men nge menonga i voth a mukaling, a toko na sengre otheki a Judare ole lotuonga a vel lemire, na nge menong nge aning aolongare o sis vet ako ve aro o men nge menonga mukalinga.
\v 40 Aveto o pavus vet inga patong seng basbasuere ole ur elonga, na ole nongong mun kene i lollo mo o ri ve tokokoere o pasea or nge, aveto toko areken o venen aken aro God i paomelal rintet or panen.”
\v 41 Lama Jisas i men gatpot tie a woing nge ako aro o ulu umtun nge, ma i the toko na sengre ako o ul ul umtun a woing lemi, na toko le urnga pom ako o ul ul umtun aolonga a umtun le ngoing aken.
\v 42 Aveto patong seng basu atiko i es me ma i ulu umtun aini ako i posngaingati.
\v 43 Ma Jisas i thopol i veno ako, ma i leng veliloalo ile wainlangaere, ma i ria or ve, “Tho ri nunganga nge thomu, seng basu atike, ile sungong kene i mukal nge toko na seng elonga ole sungong ako o ul i.
\c 13
\v 1 Lamako, Jisas ome ile wainlangaere o loslelpot a Lotu Tepun a Vel thekia, lama ile wainlanga omole ako i ria i ve, “Toko pamirealonga thepol vet, um sivesivengare ako o ari velre nge kene o sivenga rintet.”
\v 2 Aveto Jisas i olal ile riong ve, “Ine vel sivesivenga areken, panen aro ngarangre aro o tevustetu or, um areke o ari vel nge, e avele aro i sopa ol a e iwe.”
\v 3 Lamako Jisas i es ma i men a tete a Oliv po lemi, i thealu ma i thopol Lotu Tepun a Vel. Na Pita, Jems, Jon na Andru, o nin kine i nge ninong pelie ve,
\v 4 “Aro ong ria them, nge ur aton ong ria tel them nge lale, aro i velpol penva? Mo aro lemem mire nge patealing kathnga ako aro i toth nge ur aken ile velpoling.”
\v 5 Lamako Jisas i ria or ve, “Aro thomu o naktet thomu nge toko le apaltitetongare aro vene mo o paleklek thomu.
\v 6 Eneke toko pulua aro o velpol na aro o ria ve, ‘Tho es me ake nge iion.’ Naro o ri mun ve, ‘Tho ini a Krais ako God i ateal tho.’ Na aro o paleklek toko na sengre vene aken.
\v 7 Panen aro ve thomu o nongpol ine punpeling ile kimaing na ile aminong, mo thomu o mothong tova saluk thomu, ur eloelongare aro o velpol tel, aveto ur alavusnga ole vusong kene i rongan.
\v 8 Na ine net relnga pelie aro o estun net relnga pelie mo o pun pel, na ine mtho pelie aro o es tun mun mtho pelie mo o pun pel. Na wop pelie aro wiring i tok nge na mesi aolonga mun aro i velpol. Na ur alavusnga aken aro o velpol tel a mukaling, ranga ve ini sisisong ako i velpol tel a mukaling nge sengre ole popong.
\v 9 Thomu o naktet thomu, aro lomu ngarangre aro o pamit thomu e riong, na aro o solit thomu a Judare ole lotuonga a velre lemi, na aro o pamit thomu a mukalingare na nepesre otheki, eneke thomu ini lek. Aro i vene re inga aken na aro thomu o panongpol nge panongpolong sivenga a or nge.
\v 10 Na aro tokokoere o panongpol tel panongpolong sivenga a toko alavusngare nge lamo aro ur alavusnga ole vusonga aro i velpol ol.
\v 11 Na aro ve o rere thomu mo aro o pamit thomu nge riong, thomu o mothong tova lomumu i ngo pelekpol ve aro lomu riong e avele ako aro thomu o ria or nge, thomu o ripot inga God ile riong ako i sungu i a thomu nge. Eneke ini thomu ako aro o ri nge avele, ini inga Oni Riringa ako aro i ri.
\v 12 Toko pelie aro o sungpot otiteinre mo ngarangre aro o pun rin or, na toko pelie mun ako aro o sungpot otutunre mo aro ngarangre o pun rin or, na otutunre aro o mita mo o sungpot mun otitemaere na oninaere ve aro ngarangre aro o pun rin mun or.
\v 13 Toko na sengre pulua aro oni silalpot thomu, eneke thomu ini lek, na tokokoe areko o mit engeng mo la i pavurvur nge mimiong ake ile vusonga, aro o el mimiong ako ile vusonga avele.
\v 14 Panen aro thomu o thopol ur tevivinga ako i pavelpol kerengaing, i mita e pen ako i pavothal nge. (Na aro ve toko e i tital riong ake, i sivenga ako aro ilemi mire senu nge mirenga.) Lama nge nang ako o thopol ur aken, i sivenga ako areko ole a Juda aro o mita mo o loa a tetere.
\v 15 Na aro ve toko e i thau i a ile vel powe i mothong tova ilemi rumal mun ile ur elonga mo i ru mo i elpot i, i sivenga ako aro i lo inga.
\v 16 Ranga ve ini mun i, toko ako i voth a ometa, i mothong tova ilemi werer nge ile teunong, i sivenga ako aro i lo inga.
\v 17 Mara seng areko oopo nge nang aken na seng areko o mane povothvoth aro i engeng nge or ako aro o lo.
\v 18 Na i sivenga ako aro thomu o nong mo sisisong aken i mothong tova i velpoltun thomu nge vit po.
\v 19 Eneke wop lemi aken kene aro i kerenga. Nomenga ako nge a God ile pamenong patenga ma me mulu ponange ake, toko na sengre o el sisisong vene aken avele. Na panen mun aro sisisong aolonga e aro i vene mun sisisong ake kene avele.
\v 20 Aro ve God i eltetpot sisisong a nang aken pelie avele, e aro i mimi avele. Aveto God i ri nunganga lale ako aro i paororo sisisong aken, eneke i sirumpot toko pelie lale a or nge ako aro i pamimi or.
\v 21 Na nge nang aken aro ve toko e ako aro i ria thomu ve, “Thopol vet, Krais ke, ako God i ateal i.” Eve “I kola.” O mothong tova lomumuo nge.
\v 22 Aro toko le apaltitetonga pelie ako aro o velpol mo o ri ve or ini a Krais, na pelie mun aro o velpol mo o ri ve or ini a God ile riong elnga. Aro o oma pakukukaling pelie na pathepolong mun pelie na olemi ako ve tova o pavurvur, aro ole apaltetpot toko areko God i sirum or lale.
\v 23 Naro thomu o naktet thomu, eneke tho ritet thomu lale, nge ur ako aro i velpol.
\v 24 Panen aro sisisong aken aro i vus, ‘Na nang theki aro ia mideng na ngov aro i to ol avele.
\v 25 Na sepsa aro sawir mun i na sivemitre aro o matmatpot.’
\v 26 Na nge wop lemi aken tokokoere aro o thopol Toko Pomnga Itun ako aro i espot tomou nge songen ake ro a sepsa tomou nge engenging na nge pen tolilisnga.
\v 27 Lama aro i pake Enselre mo o paveliloalo toko na sengre ako i sirum or lale ako o voth a ulue epee alavusnga na aro o paveliloalo or a i nge.
\v 28 Aro tho pamireal thomu tie nge pupos ako i punpol. Na aro ve i punpol aken lomumu mire ako ve nang po re ake.
\v 29 I vene re aken, aro ve thomu o thopol ur areko tho rirum i a thomu nge lale, aken aro lomumu mire ako ve Toko Pomnga Itun ile velpoling kene i toth me lale.
\v 30 Tho ri nunganga a thomu nge, Judare pelie ako aro o rin rongan na ur areken aro i velpol.
\v 31 Sepsa ome ulue aro o vus aveto lek riong aro i pavurvur aro i penthal avele.
\v 32 Toko e avele ilemi mire nge nang ako aro ur areken i velpol nge. Na Enselre areko a pen aurvet lemi na Toko Pomnga Itun mun olemi mire nge avele, vovo ienga inga ako ilemi mire nge.
\v 33 O naktet thomu, na thomu o teral. Eneke lomumu mire nge nang aken ile velpoling avele.
\v 34 Lek esong la na lek lo wererong me i ranga ve ini toko ako i plosa nge ile rem ma i es nge rem relnga e, na i ria ile tokokoere ve aro o theal senu ile ur elonga alavusnga a rebo. Na i sung vur omaing a ile tokokoere nge, na i ria mun toko e ako aro i theal tetal ile vel mo aro i teral.
\v 35 I vene re aken, tho pamireal thomu nge, ve aro thomu o teral, eneke lomumu mire avele nge nang ako aro vel tokoninga aro i velpol. Aro i velpol nge penie, eve aro i velpol nge pemlik lopat, eve nge kauk le tanging, eve nge rulpo alal.
\v 36 Aro ve i pakukukala inga nge ile velpoling i sivenga avele ako aro i pakukktun thomu tova o nokolkol.
\c 14
\v 1 Nang ol inga or aini rongan i voth, na aro Judare o men nge Punseleainga a Aning ako o apet i ve ini Pasova. Na nge aning aken, o an bret ako ipawimpotnga i voth nge avele, aken ini ole vothung vet aken, aveto prisre ole mukalingare na toko pamirealonga nge a Moses ile patorong nomenganga, o veliloalo pel mo o kath sovengalo ako aro o rere kine a Jisas mo o so rin i nge.
\v 2 Aveto o ria ve, “Te mothong tova te rere i nge Punseleainga a Aning, eneke aro vene mo tokokoere o pavurpola punong a it nge.”
\v 3 Na Jisas i voth nge rem a Betani ako a Saimon ile vel. Ine toko ake, nomenga putput i voth a ini peti elonga. Ma Jisas i men, na i anan, na seng omole ako i es me, ma i el tomo sanda ako iuna vro. Ma i ngo nge botol ako o oma i nge anral, na sanda kene iolonga i roro rintet. Na seng aken i mon korpot ithekia ma i odorok i a Jisas ipounga.
\v 4 Aveto toko pelie o thopol i ma olemi klingtun i ma o ri pel osivenga nge ve, “I vava ake i odorok paotet sanda aken, e?
\v 5 Aro ve te pasong i a tokokoere ako o ol ur elonga i pavurvur ako aro te el umtun or 300 nge, ako o apet ini Denarii, mo i opoal areko ole ur elonga avele.” Mako o vol ol seng aken nge. [Na Denarii or 300 ako ini umtun i pavurvur nge toko omole i um nge tovupo omole na i el i nge iolonga]
\v 6 Lama Jisas i ria or ve, “O mothong patongti ivolnga, i vova ake thomu o vol i venen aken, e? I oma omaing sivenga a tho nge,
\v 7 Toko le ur avelengare aro o voth tomo e thomu nge nang elonga. Na aro ve thomu o sis ve o opoal or, aro thomu o opoal inga or, aveto aro tho voth tomo e thomu nge nang elonga avele.
\v 8 Ur ako seng aken i pavurvur ve i oma i, i re aken ranga ve i oma i lale. I oma ur aken a mukaling nge ako i monsi tho nge lek rinong.
\v 9 Tho ri nunganga nge thomu, nge pen elonga ako aro o panongpol panongpolong sivenga nge, na aro o ri mun nge ur aken seng aken i oma i a tho nge, ile omaing aken aro i penthal avele.”
\v 10 Na Judas Iskariot ako ini a Jisas ile wainlanga or mule pa omole pothoi or aini inga, i es a prisre ole mukalingare nge, mo i ri ve aro i sungu a Jisas a omeni nge.
\v 11 Mako mukalinga areken o nongpola mako olemi sivenga nge, ma o kin ole riong tomo nge i mo aro o sung umtun a i nge. Mako Judas i kath sovengalo ako aro i sungu a Jisas a omeni nge.
\v 12 Mako nge nang pateanga ako Judare o an bret ako ipawimpotnga i voth nge avele. Nge nang aken Judare o sorinrin sipsip tutunre nge Punseleainga a Aning. Lama Jisas ile wainlangaere o nin a i ve, “Na ong sis ve aro them monsi om Punseleainga a Aning a kath?”
\v 13 Mako Jisas i pakepot toko aini, ma i ria or paini ve, “Thomu paini aro o es a rem pomnga a Jerusalem, na toko omole ako i os thei pokin, aro i thopolo thomu paini mo o paneso i.
\v 14 Aro i es a vel omole ako nge, na thomu paini o nin rum vel aken tokoninga ve, ‘Them paini lemem pamirealinga i pake them paini a ong nge me. Ma i nin ve, “Wop e i voth a lom vel mo i pavurvur ako aro them longre aro them voth nge, kene i kala? Eneke tho ri ve tho an Punseleainga a Aning nge tomo e lek wainlangaere.”’
\v 15 Mako aro toko aken aro i pathengal thomu paini nge vel lemi ako i voth roro ako i aolonga. Na aning a ur elonga i voth nge, Mo aro thomu paini aro o monsi ar aning nge.”
\v 16 Mako Jisas ile wainlanga aini ako o es ol a rem pomnga, ma o sangpolo ur alavusnga ako Jisas i ria or paini tel nge lale, ma or paini o monsi Punseleainga a Aning nge.
\v 17 Na toth ol nge pemliknga, na Jisas ome ile wainlanga or mule pa omole pothoi or aini o velpol.
\v 18 Ma rongan o menen ma o anan, ma Jisas i ria or ve, “Tho ri nunganga nge thomu, omu e ake aro i teltun tho a ngarangre nge. Tho tomo e toko ake, them paini them an tomo nge pel.”
\v 19 Ma or vusnga o nongpola venen aken, ma olemi kene i ngo tangatun, ma or omole omole o nin a i ve, “Tho avele, e?”
\v 20 Mako Jisas i olal i a or nge ve, “Omole inga nge thomu or mule pa omole pothoi or aini aken, i re ake them paini them pamolok bret nge oto omole.
\v 21 I vene re inga ako God ile erere i ri nge lale, ako Toko Pomnga Itun aro i rin, aveto toko aken i teltun i aro i el matheong aolonga, na i sivenga tova inina i pop i avele ma aro toko aken i teltun i avele, aveto i pop i lale.”
\v 22 O men velilo pel nge Punseleainga a Aning, lamako Jisas i ela bret omole, ma i ri sivengaing nge a God lama i rekreku i ma i sungsung i a ile wainlangaere nge na i ria or ve, “Thomu o ela i mo o an i ake ini sivangek.”
\v 23 Lama i ela mun thinonga omole ako vain i voth nge, ma i ri sivengaing mun nge a God, lama i sungu mun i a ile wainlangaere nge, mako or vusnga o thin i.
\v 24 Lama i ria or ve, “Ake ini ok mla i pateal nge ler menong ponganga. Ako aro ok mla i palalas nge toko na seng pulua.
\v 25 Tho ri nunganga nge thomu aro tho thin ol vain ake avele ol i pavurvur ako aro tho thin vain ponganga a God ile menong e nepes lemi.”
\v 26 Jisas i ria or vene aken, lama o vo voing omole ma i vus, lamako o plosa ma o es a tete a Oliv ma o voth nge.
\v 27 Ma Jisas i ria ile wainlangaere ve, “Thomu alavusnga aro o loleltun tho ranga ve ako God ile erere nomenganga i ri nge. Ma i ri vene, ‘Tho ini Toko Pomnga aro tho so rin sipsipre othealnga mo sipsip alavusnga aro o lo vra.’
\v 28 Aveto aro tho mimi werera mun na aro tho mukal lomu a Galili la.”
\v 29 Ma Pita i mita ma i ria i ve, “Aro ve toko alavusnga aro o lo om, aro tho avele.”
\v 30 Ma Jisas i ria Pita ve, “Tho ri nunganga nge wong, pan pemlik re ake, aro vareo i tang paini rongan na aro wong ria pa me ve, lomum mire nge tho avele.”
\v 31 Aveto Pita i ri engeng ve, “Aro tho ri vene aken avele, aveto tho pavurvur ako aro tho rin tomo nge wong.” Na Pita ithangangaere ole riong vene mun re aken.
\v 32 Na Jisas ome ile wainlangaere o espot a lempopo ako iion a Getsemani, lama Jisas i ria or ve, “Aro thomu o menu ake, aro tho es tel veno la mo tho nong.”
\v 33 Ma i wolpot toko or me ako oion a Pita, Jems na Jon. Aveto Jisas ilemi i ngo senu avele, eneke lemi kerereong i velpol a i nge.
\v 34 Mako Jisas i ria or ve, “Lemi kerereong ake i voth a tho nge, i aolonga rintet, ini ol i rinong. Thomu o men ake vene mo o teral.”
\v 35 Lamako Jisas i es ma i es melapot e or avele, ma i ulu isivenga a ulue ma i nong a God nge ve i sivenga ako aro i mothong tova i voth nge matheong nge nang epee aken.
\v 36 Ma i nong a itema nge ve, “Vovo wong pavurvur nge ur alavusnga omanga. Na i sivenga ako aro ong eltetpot matheong ake i voth a tho nge. Aveto ong mothong tova panes lemik, ong panes inga ako ini sivengom lomum.”
\v 37 Lamako Jisas i lo werer mun a ile wainlanga or me aken nge, ma i thopol or, ave o nongnong inga ma i leng a Pita ve, “Saimon, ong nongnong inga, e? I vava, ong pavurvur avele ako aro ong thealal lek nge nang theki epee omole inga, e?
\v 38 Aro thomu o teral na o nong. Na aro ve tongporumong i velpoltun thomu aro o matu avele. Lomumu kene ava i sivenga aveto numu peti i sia avele.”
\v 39 Ma i lo werer ma i nong mun ma ile nongong i ranga ve ini ile nongong teltelnga.
\v 40 Lama i lo werer mun a ile wainlanga or me aken nge, aveto o nongnong vet inga, eneke otheki nongnong rintet. Ma Jisas i pamimeta or, ave e avele i pesa iwo.
\v 41 Lama Jisas i es mun pa menga ma i nong mun ma i lo werer mun a ile wainlanga or me aken nge, aveto o nongnong vet mun inga mako i ria or ve, “Thomu o nongnong vet mun inga, e? Ur mun e avele, nang meta i velpol lale ako aro o sungu Toko Pomnga Itun a toko kerengare omeni.”
\v 42 O mita mo te es. O thopol vet toko ako aro i sungu tho a ngarangre omeni, kene i velpol lale.
\v 43 Jisas rongan i ri tomo e ile wainlangaere, na Judas i velpoltun or. Na Judas ini toko e mun ako ini a Jisas ile wainlanga or mule pa omole pothoi or aini inga. Na pulua o velpol tomo e a Judas, o elel logor na lominga, na o velpol polpol avele, eneke prisre ole mukalingare na toko pamirealongare nge a Moses ile patorong nomenganga na toko pompomere, o pake or mo o rere a Jisas.
\v 44 Na Judas i ria tel or ve, “Aro ve thomu o thopol toko e tova tho angongoal i, i re aken mo thomu o rere senu i mo o paes i la.”
\v 45 Mako Judas i es vengveng a Jisas nge, ma i ria i ve, “Toko pamirealonga.” Na i angongoalo i.
\v 46 Lamako tokokoere o rere ol i.
\v 47 Na toko ako i mit toth a Jisas nge, i turusa ile bainat ma i sorotetpot prisre oa pomnga ile umonga itelnga epee.
\v 48 Ma Jisas i ria or ve, “Na thomu o velpol tomo nge lominga na logor na thomu o sis ve o rere tho ake ranga ve ako tho pavurpol punong a gavman nge, e?
\v 49 Na nge nang elonga tho men tomo e thomu na tho patoral thomu a Lotu Tepun a Vel thekia, na thomu o rere tho avele, aveto i sivenga ako aro te panes riong ako God ile erere i ri nge lale.”
\v 50 A ur e avele na ile wainlangaere o lo vratunu i.
\v 51 Na kulpo omole ako i paneses a Jisas, na ia neong omole inga ako i veleles ma o rereu i,
\v 52 na ia neong i moluspot ma i lopot ol alalilanga la.
\v 53 Mako o paes a Jisas a prisre oa pomnga ako i men a ile riong nongpolnga a vel. Na toko pompomere na toko pamirealongare nge a Moses ile patorong nomenganga na prisre ole mukalingare, ako o velilo pel.
\v 54 Na Pita i o ieve nge a Jisas ma i eso a rionga a lok lemi a prisre oa pomnga ile vel, ma i men tomo nge mittetalongare ma i peo ini a won sesenga nge.
\v 55 Na prisre ole mukalingare tomo e mukalinga alavusnga, o sis ve aro o kath a Jisas ia tepun e ako aro o so rin i nge. Aveto o sangpolo ia tepun e avele.
\v 56 Na okime mitngare o pom, aveto ole riong e avele i omolepot nge a Jisas.
\v 57 Na toko pelie o mit ma o ri riong le apaltetonga nge a Jisas ve,
\v 58 “Them nongpol i ako i ri ve, ‘Aro tho teu a God ile vel ake, ako tokokoere o oma i, na nge nang or me aro i vus rongan aro tho pamita mun omole ako tokokoere o oma i avele.”’
\v 59 Aveto ole riong elonga aken i omoletet avele.
\v 60 Ma prisre oa pomnga i mitpot a otheki lemi ma i nin a Jisas ve, “Lom riong e avele ako aro ong olal ole riong nge?”
\v 61 Aveto Jisas i poreng inga na i ripot riong lopat e avele. Ma prisre oa pomnga i nin a mun i ve, “Wong ini toko pamimionga ako ini a God itun, e?”
\v 62 Ma Jisas i olal i ve, “Tho re ake. Na aro thomu o thopol Toko Pomnga Itun aro i men a God engenga imeni sivenga nge anga, na o thopol mun nge aro tho es tomou me nge pen aurvet a songen.”
\v 63 Ma prisre oa pomnga ilemi kling rintet nge a Jisas ile riong aken mako i ururopot ia teunong ma i ri ve, “Te mothong tova kimer mitnga ol e.
\v 64 Eneke thomu o nongpol i lale aken i voltet a God, na lomumu vava, aro te oma i va?” Na or vusnga olemi omoletetpot nge isorinnga.
\v 65 Mako pelie o vurpol ma o patea a Jisas iosuklilelnga ma o kin rupo itheki lama o so i ma o pate i ve, “God itun, anga ako i so ong?” Lama mavupo a mittetalongare o wol i la ma o inriprap i.
\v 66 Pita rongan i voth a lok lemi, na seng ako ini prisre oa pomnga ile umonga i es me,
\v 67 Ma i thopol a Pita ke i pe ini peti a won sesenga nge, ma seng aken i the rinrin i, ma i ria i ve, “Ken, ong mun ake tomo ong voth tomo nge a Jisas aton ini Nasaret anga.”
\v 68 Ma Pita i lela ve, “Lemik mire nge avele, na lemik mire mun nge lom riong aken avele.” Pita i olal ile riong ma i mita ma i espot a lok thekia.
\v 69 Lama seng umonga aken i thopolo mun a Pita, ma i kenkentuno mun i ma i ria areko o mit tothal i ve, “Na toko mun re ake, ako i paneses a Jisas.”
\v 70 Ma Pita i nongpol mun i ma i lela nge. Ma palolo avele na areko ru o mit tothal i o akristun i ma o ria i ve, “Mothong tova lela, ong mun ake ini othanga, eneke ong ini Galili anga.”
\v 71 Ma Pita i ri engeng ve, “I nunganga tho ria thomu, lemik mire nge toko aken thomu o ri nge avele. Aro ve lek apaltet thomu aro God i sungu sisisong a tho nge.”
\c 15
\v 1 A rulpounga prisre ole mukalingare na toko pompomere na toko pamirealingare nge a Moses ile patorong nomenganga na mukalinga alavusnga ole riong omolepot ako aro o kin a Jisas, lama o ti i, ma o sungu i a Pailat nge.
\v 2 Lamako Pailat i nin a i ve, “Ong re ake ini Judare ole nepes, e?” Ma Jisas i olal ile riong ve, “I venen re aken ong ri nge.”
\v 3 Lamako prisre ole mukalingare o pamilempot ia tepun pom nge omaing areko i oma ir.
\v 4 Lama Pailat i nin a mun i ve, “Aro ong olal a kek riong e avele, e? Nongpol vet om tepun pom ako o ria ong nge.”
\v 5 Aveto Jisas i olal ole riong avele, ma Pailat ilemi ngo tangatun.
\v 6 Na nge Punseleainga a Aning nge tovupo elonga tokokoere osivenga aro o apetpot toko e ako i voth a mang a midenga lemi mo aro Pailat i sungpot i mo i vthopot nge kinong.
\v 7 Na nge wop lemi aken, toko ako iion a Barabas, i voth a mang a midenga. Eneke i supo tomo nge tokokoe areko o pavurpola punong a gavman nge, ma rinong i velpol nge.
\v 8 Na toko na sengre pom o mita ma o vustun a Pailat ma o ria i ve, “Nimem si ve aro wong oma i ranga ve ako wong oma vet i nge nomenga, ve ako aro ong sungpot toko e ako i voth a mang a midenga lemi.”
\v 9 Na Pailat ilemi mire ako prisre ole mukalingare o sungu a Jisas a i nge, eneke olemi es nge a Jisas ile omaing. Lamako i nin a or ve, “Thomu o sis ve aro tho sungpot Judare ole nepes a thomu nge wot, e?”
\v 10 
\v 11 Aveto prisre ole mukalingare o paketun toko na sengre ve aro o nin a Pailat ve aro i tepol a Jisas nge a Barabas mo i sungpot i a or nge.
\v 12 Na Pailat i nin werera mun tokokoere ve, “Na lomumu vava nge toko ako thomu o apet i ve ini Judare ole nepes, aro tho oma ol i va?”
\v 13 Ma o pres werer mun la ve, “Pamona i a won ngoronga.”
\v 14 Mako Pailat i nongpol i, ma i nin a or ve, “I vava, i oma vothung kathnga ako i kerenga?” Aveto o pres mun viringa ve, “Pamona i a won ngoronga.”
\v 15 I vene re ake na Pailat i sis ako ve aro i pawomwomal tokokoere, mako i sungpot a Barabas a or nge la, na ile tokokoere o solitlit a Jisas lama i sungpot i a punongare omeni ve aro o pamona i a won ngoronga.
\v 16 Ma toko punongare o paeso a Jisas a Pailat ile lok lemi (ako o apet i ve ini Praitorium)m lama o leng veliloalo othangangaere alavusnga me.
\v 17 Lama o panaklesu a Jisas nge seltun klenga, lama o ela ine we wopuponga ma o mol a i ma o paunu i a ipounga mako ia malmaling i ranga ve ini nepes.
\v 18 Lama o magonal i ma o ria i ve, “Them papomnga ong ini Judare ole nepes.”
\v 19 Lamako o ela lele ma o siso ipounga nge, na o osuklilel i, ma o koru oeve na ole apaltet nge iriseanga.
\v 20 Ma o ngenge lital i ma vus, lama o oun werera seltun klenga a i nge, na o pateunu i nge ia teunong, lama o tipot i a lalanga mo aro o pamona i a won ngoronga.
\v 21 Na toko omole ako iion a Saimon, i es me ma i ri ve i es alpo a Jerusalem. Toko ake kene ile a Sairini, na ini a Aleksander ome a Rupus otema. Lama toko punongare o pamita i ma o papotunu i nge a Jisas ia won ngoronga. Ma i potun i.
\v 22 Lama o paesa a Jisas a pen ako iion a Golgata, ako i mirenga ve i ranga ve ini pen ako ini toko po a kikil.
\v 23 Na punonga pelie, kene o ri ve aro o sungu vain a thei ako o rongol i nge ur pelie ako aro i opoal i nge sisisong, aveto Jisas i mothong i.
\v 24 Lama punongare o pamona i a won ngoronga nge, lama o ela satu ma o asisal nge mo aro i pateal nge oa kathnga ako aro i ela tel ia teunong ei e.
\v 25 Nge nang theki or limpenel ako rulpo o paesa a Jisas a won ngoronga nge.
\v 26 Na roro a ia won ngoronga nge, o wat ritetong nge vothung kerenga ako o ri ve i oma i, ma o wat riong aken ve, “Ake ini Judare ole nepes.”
\v 27 Na a Jisas ilo sei o pamona mun toko keminga or aini, ma e i mon a imeni sivenga nge na e i mon a imeni kerenga nge.
\v 28 [Na i vene re inga ako ranga ve God ile erere nomenganga i ri nunganga nge ve, “Aro olemi ve i ranga ve ini toko areko ole vothung kerenga.”]
\v 29 Ma tokokoere ako o eses a sovengalo o ri selelal i na o potetet ma o ria i ve, “Ken, ong ake tomo ong ri ve aro ong teu lotuonga a vel lamo ong pamit werera mun i nge nang or me inga,
\v 30 ponange ake, aro sivengom ong pamimi ong mo ong loslelpot nge won ngoronga me.”
\v 31 Lamako prisre ole mukalingare na toko pamirealongare nge a Moses ile patorong nomenganga, o ngenge lital i, ma o ri werer pel osivenga ve, “I pamimi pelie na i pavurvur aro i pamimi isivenga avele,
\v 32 I sivenga ako aro Krais ako ini Israelre ole nepes aro i loslelpot nge won ngoronga me, na aro ve i oma i venen aken, aro it alavusnga aro te thopol i mo aro ler lemioong nge i ako ve ini toko ako God i ateal i ve aro i el werer it.” Na toko or aini mun aken o pamon tomo a mun or nge i, kene o ri mun riong kerenga a i nge.
\v 33 Ma nge nang le mitpoing mideng aolonga i velpol ma i seltun pen elonga, i pavurvur akola nge nang theki i el or me nge penie.
\v 34 Na nge nang theki or me Jisas i presa viringa ma i avav itema nge Judare okei ve, “Eloi, Eloi, lama sabaktani?” Riong aken mirenga ve, “Lek a God, lek a God, i vova ake ong lolelpot tho, e?”
\v 35 Na toko pelie ako o mitit a ilo sei o nongpol senu i avele ma o ri ve, “O nongpol vet, i leng a Elaija.”
\v 36 Lama toko omole ako i tho me ma i ela ur omole ako i tum thei, ma i palelo vain welnga nge ma i kino i a moku ongepo ma i osea i a Jisas iwo mo i thin i lama toko ako i ria ve, “Aro te men ken, mo aro te thopol vet i Elaija aro i velpol mo i elu i eve aro avele.”
\v 37 Na Jisas i wal viringa lamako i rin ol.
\v 38 Lamako lavlav velvelnga ako Judare o pamon rupalu lotuonga a vel lemipat nge, kene i minra roro ma i alpou ma epee ainiu.
\v 39 Lamako punongare ole mukalinga ako i mit a Jisas itheki nge, i thopol i ako Jisas ile rinong kene i rel ma i ri ve, “I nunganga toko ake ini a God itun.”
\v 40 Na seng pelie ako o mit mela mun tie ma o the, ako ini a Salome na Maria Makdala anga, na Maria ako ini a Joses ome a Jems posnga onina.
\v 41 Nomenga ako Jisas kene rongan i voth a Galili, na seng areken o panes i, ma o opoal i. Na seng pulua mun ako nomenga o panes a Jisas a Jerusalem la, o voth tomo mun nge or.
\v 42 Na Jisas i rin nge nang monsionga, na penieo na i toth me lale ako aro nang rialonga i patea.
\v 43 Na Josep ako ile a Aramatia ini Judare ole mukalinga mun, na ini toko ako tokokoere o papomnga i, na ini mun i toko ako i men tetal nge a God ile menong a nepes ako aro i velpol. Ma Josep kene i esa a Pailat nge, ma ilemi a ngangeong avele, ma i es mala i nin a Pailat nge a Jisas ini peti, [eneke Judare olemi sivenga avele tova vung ini peti aro i mon a won ngoronga nge nang rialonga.]
\v 44 Ma Pailat i nongpola ako Jisas i rin lale ma i kukuk, eneke ile rinong kene i lollo vet avele. Lama ikei song e punongare ole mukalinga, ma i nin a i ve, “Jisas i rin nunganga lale eve rongan?”
\v 45 Lama mukalinga aken i ria i ve, “Jisas i rin nunganga lale.” Ma Pailat i nongpol i veno ako mako i ria Josep ve, “I sivenga aro ong elu a Jisas ini peti.”
\v 46 Mako Josep i olpot ine seltun velelesnga lama i elu a Jisas ini peti, ma i soala i nge seltun aken ma i paeso i nge vol ako o monsi tonga nomenga a pen tepun ako aro o paeso rinonga ini peti nge. Ma Josep ile tokokoere o sing um aolonga ako aro o sing rupalo ia vol thekia nge.
\c 16
\v 1 Na nang rialonga i vus, ma Maria Makdala anga, ome a Maria ako ini a Jems inina na Salome, or alame o es ma o olpot won ei una vronga mo aro o taul i a Jisas ini peti nge.
\v 2 Ma rulpou inga a nang mukalinga na nang i avsua mesi ma o es a vuvepun la.
\v 3 Ma o nin pel ve, “Anga aro i opoal it nge um aken singlelpotnga, e?”
\v 4 O ria pel vene aken, ma o thopol um ako i aolonga rintet, aveto i ngo ruptetal vol thekia avele ol, i ngo lelpot lale.
\v 5 Lamako o koro a vol lemi ma o thopol kulpo ako i men a epee a omeni sivenga nge, na ile teunong i veleles rintet, ma sengre o kukuk nge i.
\v 6 Aveto toko aken kene i ria or ve, “Thomu o mothong tova o kukuk, lemik mire nge thomu, ako o kath a Jisas ako ini Nasaret anga, ako o pamona i a won ngoronga. I mimi werera lale. I voth ol ake avele, o thepol i, ini inga imei ako o pangou i nge.
\v 7 I sivenga ako aro thomu o es mo o ria ile wainlangaere, na Pita mun, ve, ‘Jisas aro i mukal a epee a Galili la, mo aro o thopol i ranga ve ako i ria tel or nge lale.”’
\v 8 Mako sengre o kukuk ma o korpot ma o lo. Na sawir mun or, ma o es na owo tum inga ma o ria vet avele, eneke o ngange rintet.
\v 9 Na nge rulpo lemi nge nang mukalinga Jisas i mimi werera a vuvepun ma i velpol tel a Maria Makdala anga nge, ine seng aken kene nomenga Jisas i wistetpot tamata kerenga or limai a i nge.
\v 10 Ma seng aken i ria toko na sengre ako nomenga o paneses a Jisas, ako or vusnga o men ma olemi kerere na o tang, ma i ria or ve Jisas i velpol a i nge
\v 11 Na o nongpola Maria ile riong ako ve Jisas i mimi werera na i thopol i lale, aveto olemio nge avele.
\v 12 Na nge nang mun re aken, Jisas ile wainlanga or aini ako o plosa a Jerusalem ma o ri ve o es nge rem omole ako, na or paini o eses a sovengalo, nako Jisas i velpoltuna or, aveto itheki ate rel ol.
\v 13 Ma or paini o lo werer mun a Jerusalem la, ma o ria othangangaere nge, aveto olemio mun nge or paini ole riong avele.
\v 14 Lama Jisas i velpoltuna mun ile wainlanga or mule pa omole pothoi omole ako o men velilo pel ma o anan. I velpol ma i vol or, eneke ole lemioong e avele nge ole riong ve ako o thopol i ako i mimi werera lale.
\v 15 Ma i ria or ve, “Aro thomu o es a rumrem elonga mo o panongpol nge panongpolong sivenga a toko na sengre nge.
\v 16 Na aro ve toko e ilemio nge mo thomu o paninu i maken aro i el mimiong sivenga a God nge. Na aro ve toko e ile lemioong e lomu riong avele, aro i el sisisong aolonga a God nge.
\v 17 Na tokokoe areko o nongal lek riong, aro o oma ur pakukukalinga ako aro i pateal nge a God ile engenging. Na aro o wistetpot tamata kerekerengare nge iok, na aro o ri nge riong kei relnga ako olemi mire nge avele.
\v 18 Na aro ve pilimo i atet omeni eve aro o kukuk nge thei kerenga ako o rin nge thinnga, i pavurvur aro o rin nge avele, na aro o ronga mun omeni a ni multhangongare nge na aro o senu werer.”
\v 19 Na Jisas ako ini ar pomnga i ri ile riong a or nge ma vus lamako God i ela i a pen aurvet la, ma i men vengveng a God imeni sivenga nge.
