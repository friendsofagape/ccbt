\id LUK
\c 1
\v 1 Ine toko pulua ako o tongporum nge ako aro o wat tenesing nge ur areko i velpol ako ru a them nge ako nge a Jisas ile omaing.
\v 2 Ma o wat i ranga ve ako them nongpol i, na them tital i nge areko o thepol ipateanga ma o panongpol nge riong sivenga aken.
\v 3 Make ranga ve i sivenga nge tho ako tho wat tenesing ake mo tho pasong i a wong a Tiopilus nge wot, ako ini mukalinga pomnga. Eneke nomenga vet ako me, tho nin senu nge ur alavusnga areken opateanga. Make tho wat vengveng ur areken ole velpoling.
\v 4 Make tho wat ake mo aro lomum mire senu nge riong areton ong nongpol i kene i nunganga.
\v 5 Na nge wop lemi ako Herot ini nepes a Judia. Na Sekaraia ini pris omole ako i voth nge pris avlung ako o apet i ini a Abaia ile. Na iewo sengenga ini a Aron ako ini pris tel a mukaling, ilenga, ma iion a Elisabet.
\v 6 Na or paini o vengveng a God itheki. Na o panes senu a God ile patorong na ile riong alavusnga. Na o oma vothung kerenga e avele a God itheki.
\v 7 Aveto otutun e avele, eneke Elisabet i sarit. Ma or paini kene, e i tolok na e i kimeitu lale.
\v 8 Ma nang omole ako pris avlung ako Sekaraia i voth nge, o oma pris a omaing a lotuonga a vel ako a rem tepun, na Sekaraia i oma mun pris a omaing nge.
\v 9 Na prisre o panes ole vothung ma o otiktok um ma Sekaraia ile i prilpot, mako o ateal i mo i eso a Toko Pomnga ile vel lemi ako o pavothal nge, mo aro i ongtun sungong una vronga a God nge la.
\v 10 Na nge wop lemi aken toko na seng pulua ako ru o voth a lalanga ma o nong.
\v 11 Na Toko Pomnga ile ensel omole ako i velpol a Sekaraia nge. Ma i mit telek a epee a imeni sivenga nge anga, a sungong a lekleka ako o oma sungong una vronga nge
\v 12 Ma Sekaraia i thepol ensel aken ma i kukuk ma i ngange i.
\v 13 Aveto ensel i ria Sekaraia ve, “Sekaraia wong mothong tova wong ngange. God i nongpol lom nongong lale. Na ewom sengenga a Elisabet aro i pop itun tomonnga e. Naro wong apeta iion a Jon.
\v 14 Na aro opom lemi aro i ngo senu na aro lomum sivenga nge, na aro toko na seng pulua ako aro olemi sivenga mun nge ile velpoling.
\v 15 Eneke aro i velpol ini toko kimanga a God itheki. Na i mothong tova aro i thin vain na thei engenga. Na aro i vual nge a God Ioni Riringa na i patea nge ako rongan i voth a inina iopo lemi.
\v 16 Na aro i wol werer toko na seng pulua ako ru a Israel, mo o lo werer a God nge ako ini oa pomnga.
\v 17 Naro i mukal a Toko Pomnga nge, mo aro i oma tokokoere mo aro o monsi nge a Toko Pomnga ile esong me. Naro i eksing oa vovoere olemi mo aro olemi esal otutunre. Naro i eksing toko areko o avsa a God ile riong mo aro o el lemirumong sivenga ranga ve ini toko vengvengare. Na God aro i sungu Ioni Riringa na ile engenging a i nge ranga ve nomenga ako i sungu i a Elaija nge.”
\v 18 Na Sekaraia i ria ensel ve, “Aro lemik mire nge vava ako lom riong aken i nunganga, e? Eneke tho toloku lale, na ewok sengenga i kimeitu mun lale.”
\v 19 Na ensel i olal ile riong ve, “Tho ini a Gebriel ako tho mit a God itheki. Ma i pake tho me ve aro tho ria wong nge ritetong sivenga ake.
\v 20 Na wong nongpol. Aro wong ri ses ol naro wong ri avele, i pavurvur nge nang ako aro ur elonga areken aro i velpol. Eneke lomumo e lek riong avele. Na lek riong aro i velpol vengveng nge nang ako God i ateal i lale.”
\v 21 Ma rongan o mit tetal a Sekaraia ako i voth palolo a God ile lotuonga a vel lemi, ma olemi pelekpol, eneke olemi ve, i vova ake Sekaraia i voth palolo a God ile lotuonga a vel lemi e?
\v 22 Ma nge ako i korpot, i pavurvur aro i ria a or nge avele, ma olemi mire ako ve i thepol ur relnga e lale a God ile lotuonga a vel lemi, na i pateal inga or ako nge imeni, eneke i ri ses.
\v 23 Ma nge ako Sekaraia ile omaing i vus, mako i lo werer ol a ile vel la. a
\v 24 Ma palolo avele nako Elisabet iopo. Mako i ria ve, “Nomenga lek maral nge ako tho sarit, aveto ponange Toko Pomnga ilemi esal tho mako i oma ur ake a tho nge ma i eltetpot ur ako lek maral nge nomenga a toko na sengre otheki.” Ma i men kine inga a vel lemi i pavurvur nge ngov or lim ako tokokoere o ate i ako iopo lale. b
\v 26 Ma nge ako Elisabet kene iopo ma ia ngov or limae, na God i pakepot ile ensel omole ako iion a Gabriel, a rem ako a epee a Galili ako iion a Nasaret.
\v 27 Ma i es a seng ovote omole ako o ateal i ve aro iewo a toko omole ako iion a Josep ini nepes a Devit ilenga. Na seng ovote aken iion a Maria.
\v 28 Ma ensel a Gabriel i es a i nge la. Ma i ria i ve, “Toko Pomngai voth tomo nge wong, na opom aro i ngo pis naro Toko Pomnga aro i oma senu nge wong.”
\v 29 Ma Maria i nongpol riong aken ma ilemi pelekpol nge, ma ilemi rum riong aken kene, mirenga vava.
\v 30 Ma ensel i ria i ve, “Maria wong mothong tova wong ngange, eneke God i themosal ong.
\v 31 Wong nongpol, aro opom mo aro wong pop totomone e mo aro wong apeta iion mo ini a Jisas.
\v 32 Aro i velpol ini toko kimanga. Naro o apet i ini a God ako i roro rintet itun. Na God aro i pamena i ini nepes, ranga ve ini itevinga a Devit.
\v 33 Aro i velpol ini nepes nge a Israelre evelelnga, naro nge ile menong e nepes aro ile vusonga avele.”
\v 34 Na Maria i nin a ensel ve, “Ur ake aro i velpol vava? Eneke tho ngo tomo e toko e avele.”
\v 35 Ma ensel i olal ile riong ve, “God Ioni Riringa aro i eso a wong nge, naro God ako i roro rintet ile engenging aro i seltun ong, maken aro wain riringa ako aro ong pop i aro o apet i ini a God itun.
\v 36 Wong nongpol, lom anga e ako iion a Elisabet ako i kimeitu lale na o ri ve i pavurvur aro i pop ol wain e avele, aveto ponange ia ngov or limae lale ako iopo nge.
\v 37 Eneke ur e avele i klip nge a God ako aro i oma i.”
\v 38 Na Maria i ria ve, “Nongpol, tho ake ini a God ile umonga, aro i oma i a tho nge ranga ve ako wong ri nge.” Mako ensel aken i loslelpot i.
\v 39 Na nge wop lemi aken Maria i losa ma i es viri viri a rem a wop epee a Judia ako ini pen polemire.
\v 40 Ma i eso a Sekaraia ile vel ma i ria ve, “Elisabet, ong kath?”
\v 41 Ma Elisabet i nongpol a Maria ikei, ma povothvoth aken i siu sia rintet a iopo lemi. Na Elisabet i vual nge a God Ioni Riringa.
\v 42 Ma i presa viringa ma i ri ve, “God i oma senu nge wong, ma ile omaing nge wong, i aolonga nge seng alavusnga ako i oma i nge or. Naro God i oma senu mun nge wain aken ru opom nge.
\v 43 Na tho ini seng ao ako ok Pomnga inina i es me mo i porumtet tho, e?
\v 44 Na lemik mire ako ong ini ok pomnga inina eneke, ako tho nongpol keum ma ine povothvoth ake a opok lemi, ilemi sivenga ma i siu sia.
\v 45 Na lom lemi sivengaing i aolonga, eneke lomumo nge ur ako Toko Pomnga i ri nge wong ako aro i velpol nunganga.”
\v 46 Ma Maria i ri vene, “Lemik i papomnga Toko Pomnga.
\v 47 Na onik ilemi sivenga nge a God ako ini lek pamimionga.
\v 48 Eneke ilemi esal tho ini ile umonga vulutnga, ma i patea ponange na panen naro toko na seng alavusnga, aro o apet tho ini seng ako God i oma senu nge tho.
\v 49 Eneke God ako i pomnga rintet, ile omaing a tho nge, i aolonga na iion kene i riritet.
\v 50 Na i kene i themosal toko na seng areko o papomnga i ranga ve nge toko alavusnga ako o mimi nomenga na ponange na panen.
\v 51 Na God i oma omaing aolonga ako i athepu areko olemi i vual nge magoning.
\v 52 Ma i paesu nepesre ako ru a ole menongare nge, na i paposnga or. Na i papomnga toko vulutngare.
\v 53 Na areko o men mesi, i pavual or nge ur sivesivengare. Na i pakepot toko le urngare ma o es ol alapronga la.
\v 54 Na nomenga i kin riong tomo nge ar pompomere na ponange i oma ol i lale. Na i opoal mun ile umonga Israelre lale.
\v 55 Ma ilemi rum ile themosaling nge a Abraham tomo mun nge ititeviere ako aro o velpol panen. Na ile themosaling aken ile vusonga avele.”
\v 56 Na Maria i voth tomo nge a Elisabet i pavurvur nge ngov or me. Lamako i lo werer mun a ile pen la.
\v 57 Ma ine nang i velpol nge ako aro Elisabet i pop itun ma itun aken ini totomone.
\v 58 Na ile pen lemiare na ile angare o nongpola ako God ilemi esal i ma i oma omaing sivenga rintetnga nge i, mako or alavusnga olemi sivenga tomo nge i.
\v 59 Lama nge nang or limmenga o es mo aro o is ile, ma o ri ve o apet iion a Sekaraia mo ini itema iion.
\v 60 Aveto inina i ri ve, “Avele! Aro iion a Jon.”
\v 61 Na o ria i ve, “Aveto lom anga e avele ako iion venen aken.”
\v 62 Ma o oma inga patealing ako nge omeni a itema nge, ako o nin i ve, i sis ve aro i apeta ol wain aken aro iion ol vava.
\v 63 Mako i nong a or nge ur e ako aro i watu i nge. Mako i watu ve, “Iion a Jon.” Ma or alavusnga o kukuk nge.
\v 64 A ur e avele na Sekaraia iwo i thep werer nako i palav ol. Na i patea ol nge a God iriseanga.
\v 65 Ma ile pen lemiare o thepol ur aken i velpol ma o kukuk rintet nge. Ma ur aken i kima a pen elonga ako ru a wop a Judia epee ako ini pen polemire.
\v 66 Ma tokokoere o nongpol ur aken, ma olemi pelekpol nge, ma o nin pel ve, “Naro wainlanga aken panen aro i velpol aro ini toko le vanga?” Eneke o ate ako ve Toko Pomnga ile engenging i voth a i nge.
\v 67 Ina Sekaraia ako ini a Jon itema i vual nge a God Ioni Riringa na i ripot a God ile riong ve,
\v 68 “Aro te risea Toko Pomnga ako ini Israelre ole God, eneke i es me lale na i el werer ile angare
\v 69 Na i sungpot ler pamimionga engenga ako ini ile umonga a Devit itevinga
\v 70 ranga ve nomenga i ripot i a ile riong elnga riringare owo.
\v 71 Na i sungpot ler pamimionga mo aro i el werer it a ler ngarangre omeni, na nge tokokoe areko o nisilal it.
\v 72 Mako i oma nunganga ile themosaling a ititeviere nge. Na i oma ile riong kinnga riringa ako i oma tomo i nge or nomenga.
\v 73 Na nge ile riong kinnga aken i ri nunganga nge titevir a Abraham, ma i ri ve,
\v 74 ‘Aro i el werer it a ler ngarangre omeni, mo aro te oma ile umong tomo nge ngangeong avele.’
\v 75 Maken aro e nang elonga ako aro te mimi nge, aro te voth toko vengvenga na toko riringa a itheki.
\v 76 Na wong, tuk. Panen aro o apet ong ini a God ako i roro rintet ile riong elnga. Eneke aro wong mukal e a Toko Pomnga mo wong monsi ile sovengalo.
\v 77 Naro wong ria ile toko na sengre mo olemi mire nge ako aro ilemi simikal ole vothung kerenga naro i pamimi or.
\v 78 Eneke ler God i vual nge themosaling na i ranga ve ini nang le tolilisong ako i esu a pen aurvet me.
\v 79 Ma i totun it tomo nge areko o voth a mideng na a rinong lemi mo aro i pathengal it nge ler sovengalo ako nge lemi moring.”
\c 2
\v 1 Nge wop lemi ako Jon rongan i povothvoth, nepesre ole nepes ako iion a Sisar Ogastus i sung riong engenga ako ve aro o el toko na sengre oion, nge pen alavusnga ako Rom a gavman i theal i.
\v 2 Na nomenga gavman i oma venen aken avele. Na ake ini ole omaing teltelnga ako o el toko na sengre oion. Nge wop lemi aken Kwirinius ako ini toko Rom, ini mukalinga nge wop ako a Siria.
\v 3 Mako toko na sengre o es a ole pen tepun omole omole mo o watu oion.
\v 4 Ma ina Josep i lospot a rem a Nasaret a epee a Galili ma i es akola a Betlehem, ako a epee a Judia, ini rem ako o pop a nepes a Devit nge. Na Josep i es nge la eneke ini a Devit ilenga.
\v 5 Ma i es tomo nge a Maria ako o ateal i nge i ve aro ini iewo, kene iopo ma o es mo aro o watu oion.
\v 6 Na rongan o voth a Betlehem na i vengtun nang ako aro Maria i pop itun nge.
\v 7 Ma i pop itun tengen ako ini totomone. Ma i auval i na i pangou i a mekeremre oa aning le ngoinga. Eneke omei ol e avele ako ru a ngoaloinga a vel.
\v 8 Na nge epee aken sipsip thealngare o theal ole sipsipre nge pemlik nge wop ako pililre nge.
\v 9 Ma Toko Pomnga ile ensel i velpol a or nge. Na Toko Pomnga ile tolilisong i totun or ma o ngeip rintet.
\v 10 Na ensel i ri a or ve, “Thomu o mothong tova o ngeip. Nongpol, tho pasong Panongpolong Sivenga ake a thomu nge me, ako aro i pavelpol lemi sivengaing aolonga a toko na seng alavusnga nge.
\v 11 Nge nang ake ponange ako ru a rem ako ini a Devit ile, seng omole ako i pop lomu pamimionga ini toko ako God i ateal i ve aro i el werer thomu. Na ini Toko Pomnga.
\v 12 Naro thomu o ate i tova o thopol povothvoth ako o auval i na i ngo a mekeremre oa aning le ngoinga, na aro ini lomu patealinga.”
\v 13 Na a ur e avele na ensel avlung aolonga ako a pen aurvet o velpol ma o voth tomo nge ensel aken. Ma o vo na o risea a God ve,
\v 14 “Te risea a God ako i voth roro a pen aurvet, na toko na seng ako a ulue ako ilemi sivenga nge or, o vual nge lemi moring.”
\v 15 Ma Enselre o ploslelpot or ma o es werer a pen aurvet la. Na sipsip thealngare o ri ol pel ve, “Ita! Te es a Betlehem mo te thepol vet ur aken ru i velpol.”
\v 16 Ma o losa ma o es viri viri la ma o kath ma o thepol a Maria ome a Josep na wain aken i ngo a mekeremre oa aning le ngoinga
\v 17 Ma o thopol i lamako o es la ma o ritet nge uneke ako ensel i ria or nge wain aken.
\v 18 Ma toko alavusnga ako o nongpol riong ako sipsip thealngare o ri nge, ma olemi pelekpol nge.
\v 19 Aveto ur alavusnga areken Maria i pango i a iopo lemi ma ilemi voth ol inga nge.
\v 20 Na sipsip thealngare o lo werer mun a sipsip nge la, na o vo na o risea a God nge ur alavusnga areko o thepol i na o nongpol i ako ranga ve ensel i ria or nge.
\v 21 Ma nge nang limmenga nge nang ako aro o is ile, o apet iion a Jisas. Ion aken ensel i ria Maria nge nomenga ako iopo nge i rongan.
\v 22 Lamako nang i velpol ako aro o pariri osivenga a God itheki ako ranga ve Moses ile patorong i ri nge. Mako itema ome inina o mane tomo i a Jerusalem la mo aro o pariri osivenga na e mun i ako aro o sungu i a Toko Pomnga imeni. c
\v 23 Na or paini o panes a Toko Pomnga ile patorong nomenganga ako i ri vene: “Na otun tomonnga elonga ako ini tengen aro o sungu i a Toko Pomnga nge mo ini ile.”
\v 24 Na or paini o el pothu or aini ma o oma mun ole sungong nge, ako ini ole paririonga ranga ve ako Toko Pomnga ile patorong i ri nge.
\v 25 Na nge wop lemi aken toko omole ako i voth a Jerusalem, iion a Simeon. Ini toko ako ile vothung i vengveng na ini toko ako i lotual a God. Na i teral toko ako aro i eltetpot Israelre ole lemi kerereong. Na Oni Riringa i voth a i nge.
\v 26 Na Oni Riringa i ria tel i lale aro i rin tel avele i pavurvur tova i thepol tel Toko Pomnga ile toko ako i ateal i ve aro i el werer ile tokokoere.
\v 27 Ma Oni Riringa i palosa i ma i eso a Lotu Tepun a Vel a lok lemi ma Jisas itema ome inina o pasong i mo aro o oma vothung aken a i nge ako ranga ve Moses ile patorong i ri nge.
\v 28 Na Simeon i manea i na i ri sivengaing nge a God.
\v 29 Na i ri ve, “Toko Pomnga, ponange wong oma i ranga ve ako ong ri a tho nge nomenga. Na tho ini lom umonga na modop tho mo tho rin tomo ol nge lemi moring.
\v 30 Eneke thekik i thepol lom toko lale ako aro i pamimi them
\v 31 ako ong pavelpol i lale a lom toko na seng alavusnga otheki.
\v 32 Na ini the lalainga ako aro i pathengal lom sovengalo nge tokokoe areko ini Judare avele. Naro o paesa lom tokokoere ako ini Israelre oion roro nge i.”
\v 33 Na Jisas itema ome inina olemi pelekpol a lemi sivengaing we nge riong areko Simeon i oma i nge i.
\v 34 Ma Simeon i ri ve aro God i oma senu nge or, na i ria Maria, ako ini wain aken inina, ma i ria i ve, “Nongpol, God i ateal wain ake ve aro i paru Israela pelie a God itheki naro i paro pelie. Na aro i ranga ve ini patealing ako a God nge, naro toko pulua aro okei enal i.
\v 35 Mako ole lemi rumong ako i ngo kine aro i velpol pat ol. Na lemi kerereong ako i ranga ve ini peang wowonga ako aro i pun sivengom lomum.”
\v 36 Ma seng omole ako i voth ini a God ile riong elnga, iion a Ana. Na ini a Panuel itun ako ini a Aser ilenga. Na i kimeit rintet lale, na nomenga ako i peange ma i voth tomo inga nge iewo nge tovupo or limai.
\v 37 Lamako iewo tomonnga i rin, na i voth basu na ia tovupo or mule pa limme pothoi or penel. Na i lolelpot Lotu Tepun a Vel avele. Na nge nang na mlik i sem na i nong na i lotual a God.
\v 38 Na Simeon ile riong i vusu inga na Ana i velpola ma i ri sivenga nge a God, na i ri mun nge wain aken nge areko o teral nge a God mo i el werer a Jerusalem a ngarangre omeni.
\v 39 Ma nge ako Josep ome Maria o oma vus ur elonga areko ranga ve Toko Pomnga ile patorong i ri nge, lamako o lo werer a ole rem a Nasaret ako a epee a Galili.
\v 40 Ma wainlanga aken i poma ma i engeng na ile mire i aolonga na God ile themosaling i voth a i nge.
\v 41 Na nge tovupo elonga Jisas itema ome inina o es a Jerusalem nge aning ako o apet i ini “Pasova”.
\v 42 Na Jisas ia tovupo or mule pa omole pothoi aini ma o panes ole vothung ako o eses nge aning aolonga ako ro a Jerusalem.
\v 43 Lamako aning aolonga aken i vus mako o lo werer ol, aveto wainlanga a Jisas rongan i voth a Jerusalem, na itema ome inina olemi mire avele ako rongan i voth.
\v 44 Na or paini o rivenga i ako ru i es tomo nge toko na sengre ako o es tomo nge or la. Ma or paini o es e nang alarolnga na or paini o kath i a olengare nge na o thangangaere nge.
\v 45 Ma or paini o kath ma o kath ave o thepolo i avele. Mako or paini o lo werer mun a Jerusalem la mo o ortet mun i nge.
\v 46 Ma nang menga o thopol i ako i men a Lotu Tepun a Vel a lok lemi. Na i men tomo nge pamirealingare nge a Moses ile patorong, ma i nongpol ole riong ma i nin mun or e ninong pelie.
\v 47 Ma tokokoere ako o nongpol ile riong, o kukuk nge ile mire na ile riong olalngare.
\v 48 Ma or paini o thepol i ma o kukuk rintet nge. Ma inina i ria i ve, “Tuk, ong vova ake ong oma ol vene ake nge them paini e? Na them e tomom, lemimem kerere nge wong make them kath ong.”
\v 49 Ma i olal ole riong ve, “I vava ake thomu paini o kath tho e? Thomu paini lomumu mire avele? Wop omole ako aro tho voth inga nge ako ini ok vovo ile vel.”
\v 50 Aveto or paini olemi mire nge ile riong aken mirenga e avele.
\v 51 Lamako Jisas i lo werer tomo ol nge or paini a Nasaret la. Na i nongal senu ole riong. Na ur alavusnga areken inina i pango pis i a iopo lemi.
\c 3
\v 1 Ine tovupo mule pa omole pothoi or limnga ako Taibirius Sisar i voth ini nepes. Na Pontias Pailat ini mukalinga nge a epee a Judia. Na Herot i theal epee ako a Galili, na iteinnga a Pilip i theal epee ako ru a Ituria na Trakonitis; Na Lisanias i theal a Abilene.
\v 2 Na Anas ome a Kaiapas or paini ini prisre oa pomnga. Na nge wop lemi aken Jon ako ini a Sekaraia itun i voth a pen polpolnga na God ile riong i velpol a i nge.
\v 3 Ma Jon i esu esa e pen elonga ako i toth a thei a Jordan, ma i panongpol toko na sengre ve, “Naro thomu o pathengal or nge ako o lel kimomu nge lomu vothung kerengare, nge paninuong elnga mo aro God ilemi simikal lomu vothung kerengare.”
\v 4 Na Jon ile omaing aken i ranga ve ini wating ako i voth a God ile riong elnga a Aisaia ile erere nge, ma i ri vene, “Toko e ako i leng a leng a pen polpolnga ma i leng ve, ‘Monsi Toko Pomnga ile sovengalo, na pavengveng ile sovengalo mo aro i es nge.
\v 5 Na ruprup alavusnga aro ultunnga, na pengene tomo nge tete alavusnga aro tounga, na lomolire aro o pavengveng i, na sovengalo areko i gurikrok aro i sathamtet.
\v 6 Naro toko alavusnga ake ru a ulue aro o thepol omaing ako God i pamimi or nge.”’
\v 7 Na toko na seng pulua ako o espot a Jon nge la ako aro o el paninuong a i nge. Ma i ria or ve, “Thomu ini ingop kerenga itutunre, na thomu o eksing senu rongan na thomu o ri ve o el polpol paninuong mo aro o lo nge a God ile paomelaling ako aro i velpol panen.
\v 8 Na o oma tel vothing ako i pathengal ako ve thomu o lel kimomu nge lomu vothung kerenga lale. Na thomu o mothong tova o pakukukala a lomu riong pelie ve, ‘Aro them ela God ile paomelaling avele, eneke nomenga God i kin ile riong tomo nge a Abraham, na Abraham ini titevimem.’ Eneke tho ria thomu ve God i pavurvur ako aro i oma um areke mo o velpol ini a Abraham ititeviere.
\v 9 Na God ile paomelaling i ranga ve ini telenga wowonga ako i totho ako aro i vairo i a thomu nge ako o ranga ve won. Na won alavusnga areko omonnga i sivenga avele, aro o tetela ir mo o asesu or a won sesenga nge.”
\v 10 Ma Jon i ria vene aken, ma toko alavusnga o nin a i ve, “Aro them oma vava?”
\v 11 Ma i olal ole riong ve, “Omu e ile tekruk or aini aro i sungu omole e a toko ako ile avele. Na toko ako ia aning i voth aro i sung mun i.”
\v 12 Na toko pelie ako ini umtun elngare o es mo o el mun Paninuong ma o nin a i ve, “Pamirealinga, aro them oma vava?”
\v 13 Ma i ria or vene, “Aro thomu o el inga umtun ranga ve ako Gavman i ria thomu nge. Na aro o el polpol a mun pelie avele.”
\v 14 Na toko punongare pelie ako o nin mun i ve, “Na them, aro them oma vava?” Ma i olal ole riong ve, “Thomu o mothong tova o siso polpol tokokoere na o pamit or nge riong mo o el polpol umtun a or nge. Naro lomumu i sivenga inga nge olongomu elnga.”
\v 15 Ma toko na sengre o nongpol a Jon ile riong ma olemi ve aro ur sivenga aro i velpol. Na olemi pelekpol ako ve, “Ava ini toko aton ru God i ateal i ve aro i el werer it eve ava avele.”
\v 16 Mako Jon i olal ole riong ve, “Tho paninu thomu nge thei aveto toko e ako aro i rumongal nge tho me, kene ile engenging i aolonga rintet nge lek engenging, na i pavurvur aro tho es totho a ilo sei mo aro tho inospot ile esonga a we, kene avele. Naro i paninu omu pelie nge a God Ioni Riringa aveto omu pelie nge won sesenga.
\v 17 Na aro i nongpol toko alavusnga ole riong naro i thomreu areko o sivenga na areko o kerenga, ranga ve ini toko pen lesnga i thomreu wit monnga sivenga na wit peti kerenga. Naro i veliloalo wit enanga a ile pen sivenga, aveto wit peti aro i asesu ir a won sesenga nge ako ile vusonga avele.”
\v 18 Na Jon i oma riong relnga mun pelie ako aro i pavurpol olemi nge, mako i panongpol nge Panongpolong Sivenga a toko na sengre nge.
\v 19 Na Jon i vol a Herot ako ini ole Gavman a mukalinga, eneke i pamues a Herodias ako ini itein posnga iewo tomo mun nge vothung pulua kerenga mun ako i oma i.
\v 20 Ma Herot i rong esa mun ile kerengaing ako ranga ve i paeso a Jon a mang a midenga.
\v 21 Na Herot i paeso a Jon a mang a midenga rongan, na nge ako toko alavusngare o el paninuong, na Jisas mun i el paninuong, ma rongan i nong nako sepsa i thep.
\v 22 Na Oni Riringa i esu a i nge me, ma i ranga ve ini pothu, ma i men a i nge. Na lenging ako i espot a pen a urvet me ma i ri ve, “Wong ini tuk a urvet, ma lemik sivenga rintet mun nge wong.”
\v 23 Na nge wop lemi ako Jisas i patea ile omaing ma ia tovupo mule pa me. Ma toko na seng olemi ako ve ini a Josep itun. Na Josep ini a Heli itun.
\v 24 Na Heli ini a Matat itun. Na Matat ini a Livai itun. Na Livai ini a Melki itun. Na Melki ini a Janai itun. Na Janai ini a Josep itun.
\v 25 Na Josep ini a Matatias itun. Na Matatias ini a Amos itun. Na Amos ini a Nahum itun. Na Nahum ini a Esli itun. Na Esli ini a Nagai itun.
\v 26 Na Nagai ini a Mat itun. Na Mat ini a Matatias itun. Na Matatias ini a Semen itun. Na Semen ini a Josek itun. Na Josek ini a Joda itun.
\v 27 Na Joda ini a Joanan itun. Na Joanan ini a Resa itun. Na Resa ini a Serubabel itun. Na Serubabel ini a Sealtiel itun. Na Sealtiel ini a Neri itun.
\v 28 Na Neri ini a Melki itun. Na Melki ini a Adi itun. Na Adi ini a Kosam itun. Na Kosam ini a Elmadam itun. Na Elmadam ini a Er itun.
\v 29 Na Er ini a Josua itun. Na Josua ini a Elieser itun. Na Elieser ini a Jorim itun. Na Jorim ini a Matat itun. Na Matat ini a Livai itun.
\v 30 Na Livai ini a Simeon itun. Na Simeon ini a Juda itun. Na Juda ini a Josep itun. Na Josep ini a Jonam itun. Na Jonam ini a Eliakim itun.
\v 31 Na Eliakim ini a Melea itun. Na Melea ini a Mena itun. Na Mena ini a Matata itun. Na Matata ini a Natan itun. Na Natan ini a Devit itun.
\v 32 Na Devit ini a Jesi itun. Na Jesi ini a Obet itun. Na Obet ini a Boas itun. Na Boas ini a Salmon itun. Na Salmon ini a Nason itun.
\v 33 Na Nason ini a Aminadap itun. Na Aminadap ini a Atmin itun. Na Atmin ini a Arni itun. Na Arni ini a Hesron itun. Na Hesron ini a Peres itun. Na Peres ini a Juda itun.
\v 34 Na Juda ini a Jekop itun. Na Jekop ini a Aisak itun. Na Aisak ini a Abraham itun. Na Abraham ini a Tera itun. Na Tera ini a Nahor itun.
\v 35 Na Nahor ini a Seruk itun. Na Seruk ini a Reu itun. Na Reu ini a Pelek itun. Na Pelek ini a Eber itun. Na Eber ini a Sela itun.
\v 36 Na Sela ini a Kainan itun. Na Kainan ini a Arpaksat itun. Na Arpaksat ini a Siem itun. Na Siem ini a Noa itun. Na Noa ini a Lamek itun.
\v 37 Na Lamek ini a Metusela itun. Na Metusela ini a Enok itun. Na Enok ini a Jaret itun. Na Jaret ini a Mahalalel itun. Na Mahalalel ini a Kenan itun.
\c 4
\v 1 Na Jisas i vual nge Oni Riringa, ma i losteta a thei a Jordan. Mako Oni Riringa i wolu wola i a pen polpolnga.
\v 2 Ma i voth nge wop aken, i pavurvur nge nang mule pa penel. Ma Satan i tongporum i nge, na nge nang alavusnga aken Jisas i an vet avele. Ma nang mule pa penel aken i vus mako i rova ol mesipun i.
\v 3 Na Satan i ria i ve, “Tova ve ong ini a God itun, mo wong ria um ake mo i eksing mo ini bret.”
\v 4 Ma Jisas i olal ile riong ve, “God ile erere i ri vene, ‘I pavurvur aro toko i mimi inga nge aning avele.”’
\v 5 Ma Satan i paesa i roro, na a ur e avele, nako i pathengalpot i nge rumrem elonga ake ru a ulue.
\v 6 Na i ria i ve, “Naro tho sungu ur alavusnga aken a wong nge mo ong theal i, mo aro iom i kima nge. Naro ve tho sungu i nge toko e, aro tho sungu i inga nge i, eneke ur alavusnga aken i voth a menik.
\v 7 Naro ve ong lotual tho, aro ur alavusnga ake ini lom.”
\v 8 Na Jisas i olal ile riong ve, “God ile erere i ri vene, ‘Aro ong lotual inga Toko Pomnga ako ini lom God, na aro wong oma inga ile omaing.”’
\v 9 Na Satan i wol a Jisas a Jerusalem la, ma i paesa i a Lotu Tepun a Vel, ma i pamita i roro a vel powe. Ma i ria i ve, “Tova ve wong ini a God itun, aro wong opthou la,
\v 10 eneke God ile erere i ri vene, ‘God aro i ria ile Enselre mo o theal senu wong.
\v 11 Naro o monteta la wong nge omeni, mo aro evom i tup nge um avele.”’
\v 12 Na Jisas i olal ile riong ve, “God ile erere i ri vene, ‘Mothong tova tongporum Toko Pomnga ako ini lom God ile engenging.”’
\v 13 Na Satan i oma tongporumong pulua lale nge a Jisas, ma i lolelpot i mo aro i men tetal mun nge nang relnga e.
\v 14 Na Jisas i lo werer a Galili la na Oni Riringa ile engenging i voth a i nge. Na ikimanga i song a pen elonga ako i toth a Galili.
\v 15 Na i patoral or ako ru a Judare ole lotuonga a vel, ma or alavusnga o paesa iion roro.
\v 16 Na Jisas i es a Nasaret ako ini rem ako i poma nge. Na nge nang rialonga i panes ile vothung, na i eso a Judare ole lotuonga a vel, ma i mita mo aro i tital a God ile erere.
\v 17 Ma o sungu a God ile riong elnga a Aisaia ile erere a i nge. Ma i thep i, na i ortet riong e ako aro i tital viringa a tokokoere nge, ma i ria ve,
\v 18 ‘Toko Pomnga Ioni Riringa i voth a tho nge, eneke i ateal tho ve aro tho panongpol Panongpolong Sivenga a toko le ur avelengare. Na i pake tho me ve aro tho panongpol areko o voth a mang a midenga mo aro o vthopot. Na i pake tho me mo tho panongpol mun areko otheki pros mo ako aro o the werer. Na i pake tho me ve aro tho pavthopot areko ole ngarangre o paomelal or.
\v 19 Na i pake tho me ve aro tho panongpol nge ako, tovupo ako Toko Pomnga i themosal toko na sengre nge, kene i velpol lale.’
\v 20 Ma Jisas i mol werera erere aken ma i sung wereru i a toko ako i theal erere areken. Lamako i men wereru. Ma toko na seng alavusnga ako ru a vel lemi o the rinrin ol inga ako ini i.
\v 21 Lamako i patea ol riong a or nge, ma i ri ve, “Na ponange thomu o nongpol riong aken kene i velpol nunganga lale.”
\v 22 Ma or alavusnga o ri riong sivenga nge i ma o kukuk nge riong sivenga ako i velpolpot a iwo. Ma o ri ve, “Ake ini a Josep itun inga na ile riong sivenga aken i es vanath me?”
\v 23 Ma i ria or ve, “Lemik mire ako ve aro thomu o ria riong patongrumnga a tho nge me ranga ve, ‘Vuralinga, aro ong pamimi sivengom.’ Na aro thomu o ri mun ve, ‘Ur areko them nongpol ako wong oma i a Kaperneam, aro wong oma werer mun i ake ru a lom rem tepun.”’
\v 24 Ma i ria mun or ve, “Tho ria nunganga nge thomu, God ile riong elnga e, aro ve i lo werer a ile rem tepun, tokokoere aro o nongal ile riong avele.
\v 25 O nongpol, tho ri nunganga nge thomu, nomenga nge wop lemi ako Elaija i voth, seng basu pulua ako o voth mun a Israel. Na nge wop lemi aken sepsa i pupal rintet ma vit i mol vet avele nge tovupo or me na ngov or limae. Na mesi aolonga i velpol a pen elonga a ulue.
\v 26 Aveto God i pake a Elaija a seng basu e nge avele ako ru a Israel ako ini ile rem tepun. Aveto i pake inga i a seng basu e ako a rem a Sarepat ako a epee a Saidon.
\v 27 Na nomenga nge wop lemi mun ako God i pake ile riong elnga a Elisa a Israelre nge, toko pulua ako a Israel kene putput i el or. Aveto oa e avele i senu werer. Ave ini inga Naman ako ini Siria anga i senu werer.”
\v 28 Na toko alavusnga ako a Judare ole lotuonga a vel lemi, o nongpol riong aken ma olemi kling rintet nge a Jisas ile riong, ako i oma i a or nge.
\v 29 Ma o losa ma o titpopot a Jisas a rem pomnga wopo a tete polemi mo o wola i la ma o ri ve o asesu i a ruprup la.
\v 30 Aveto Jisas i eksing ma i es werer a oa lemimi mako i es la.
\v 31 Ma Jisas i esu a rem a Kaperneam ako a epee a Galili. Na nge nang rialonga i patoral toko na sengre.
\v 32 Ma o nongpol ile riong ma o kukuk nge, eneke ile patoraling aken i ranga ve ini toko ako ile engenging i aolonga.
\v 33 Na toko e ako i voth a Judare ole lotuonga a vel lemi kene tamata kerenga i voth a i nge. Ma i wal na i presa viringa ve,
\v 34 “Wong ake ini a Jisas ako ini Nasaret anga. Lom neke i voth a tho nge? Na wong es ake me mo ong ri ve wong pakerenga them e? Na lemik mire nge wong, wong ini toko riringa ako ini a God ile.”
\v 35 Aveto Jisas i vol i ma i ria i ve, “Wong poreng, na wong lopot a toko aken nge.” Ma tamata kerenga aken i asesu toko aken a ulue ako ru a otheki lemi. Ma i lopot a i nge na i pakerenga i avele.
\v 36 Ma tokokoere o kukuk. Na o ria osivenga nge ve, “Ake ini riong le vanga ake? Eneke ile riong i mathe na i ranga ve ini toko ako ile engenging i aolonga. Na i ri pompom nge tamata kerengare mako o lopot.”
\v 37 Mako ritetong nge a Jisas i kima ol a pen elonga ako i toth a Kaperneam.
\v 38 Ma Jisas i plosa ma i espot a Judare ole lotuonga a vel, ma i es a Saimon ile vel lemi. Ma Saimon iewo inina ini multhang ma ini peti i vel rintet. Ma o leng a Jisas ve aro i opoal i.
\v 39 Mako i mit totho a ni multhanginga aken nge, ma i vol ni peti velonga aken, mako i lolelpot i, na a ur e avele na seng aken i plosa ma i monsi nge oa aning.
\v 40 Ma nang i mena ol a ile ring, na tokokoe areko olengare o el ni multhanging relrelngare, o pasong or a Jisas nge, ma i ronga imeni a or omole omole nge mako i pamimi werer or alavusnga.
\v 41 Ma tamata kerengare o lopot a tokokoere nge. Ma tamata kerengare o lopot na o walal ve, “Wong ini a God itun.” Aveto i vol or na i rial or ve, o mothong tova o ri, eneke ini plong ve aro o ritet tokokoere ako ve ini toko ako God i ateal i ve aro i el werer toko na sengre.
\v 42 Na totho rulpounga na Jisas i lospot nge rem aken ma i es nge wop ako tokokoere nge avele. Ma tokokoere o ortet i. Lamako o sangpolo i ma o ri ve o rialalu i mo i mothong tova i lolelpot oa.
\v 43 Aveto i ria or ve, “Aro tho panongpol nge Panongpolong Sivenga ako nge a God ile thealing a it nge ranga ve ini nepes, nge rem relrelnga munre, eneke God i pake tho ve aro tho oma omaing aken.”
\c 5
\v 1 Nge nang omole ako Jisas i mit a thei a pamonlel a Galili wo peti, ma toko pulua ako o es a i nge ma o mumrongtuno i, ve aro o nongpol a God ile riong. d
\v 2 Ma Jisas i thepol wok or aini ako o wetea i a thei wo peti. Aveto wok tokoninga ako ini silang elngare o voth nge avele, eneke o sopol oa susua.
\v 3 Mako Jisas i roa wok ako ini a Saimon ia. Ma i ria Saimon ve aro i osthongpot wok a sthapot la tie. Na Jisas i men a wok lemi na i patoral toko na sengre.
\v 4 Ma i patoral or ma i vus, lamako i ria Saimon ve, “Aro wong na thongomre aro o sauthpot a thei stha la, mo o ulu omu susua mo o ting silang.”
\v 5 Ma Saimon i ria ve, “Toko Pomnga, them um polpol inga nge pemlik lollonga ake ma them tinga vet silang e avele. Aveto aro them ulu wereru mun emem susua, eneke wong ria vene aken lale.”
\v 6 Ma o oma venen aken ma o tinga silang pulua, na pa omole re ako aro oa susua aro i minrira.
\v 7 Mako omeni wit othangangaere ako nge wok aininga mo o es me mo o opoal or. Na o asesa silangre nge wok alaini aken ma i vuala ma pa omole tova aro wok alaini o vlu.
\v 8 Ma Saimon Pita i thepol aken. Ma ilemi kerere ma i koru ieve a Jisas itheki lemi ma i ria ve, “Toko Pomnga, aro wong lolelpot tho, eneke tho ini toko ako lek vothung kerenga.”
\v 9 Ma i ria ol venen aken eneke i thepol silang pulua ma i kukuk nge. Ma areko o voth tomo nge i o kukuk mun nge.
\v 10 Ma Sebedi itun or aini ako ini a Jems na Jon, or paini ini a Saimon ithanga, ma or paini mun kene o kukuk. Lama Jisas i ria Saimon ve, “Wong mothong tova ong ngeip, nomenga ong el silang, aveto ponange na panen aro ong el toko na sengre a tho nge me.”
\v 11 Ma o monteta oa wokre a thei wo peti la, na o modipdopu ur alavusnga na o panes a Jisas.
\v 12 Na Jisas i voth a rem pomnga omole na toko omole ako i voth nge, kene ini peti i vustetu nge putput. Ma i thopol a Jisas ma i koru ieve ma ipo tiru a ulue na i nong nge i ma i ria i ve, “Toko Pomnga, ong pavurvur aro ong pariri tho a God itheki tova lomum ve aro ong oma i.”
\v 13 Ma Jisas i ronga imeni a i nge na i ria i ve, “Lemik ve aro tho oma i, aro wong riri werer.” Na a ur e avele nako putput aken i vuspot ol a i nge.
\v 14 Ma Jisas i ri engeng a i nge ve, “Wong mothong tova ong ria ol toko e nge. Aveto aro wong es vengveng a pris nge la, mo i thepolrum num peti, mo aro i panunganga riong nge wong ve, ‘Putput i vus.’ Na oma lom sungong ranga ve Moses i ria nge lale, mo ako tokokoere olemi mire ako ve num multhanga aken i vus.”
\v 15 Aveto ur areko Jisas i oma i, i kimapot a pen elonga. Mako toko puluanga o es a i nge, mo o nongpol ile riong, naro i eltetpot oni multhanga.
\v 16 Aveto nang pulua ako, i es nge wop ako toko e nge avele, ma i nong nge.
\v 17 Nge nang e ako Jisas i patoral toko na sengre, na pokononga pelie ako o apet or ini Parisire tomo nge pamirealingare nge a Moses ile patorong ako o es e pen elonga ako ru a Galili na Judia na Jerusalem, or ako o men tomo mun. Na Toko Pomnga ile engenging, i voth tomo nge a Jisas, mo aro i pamimi ni multhangingare.
\v 18 Ma tokokoe pelie ako o potuna toko omole ako tomo nge ile ngosel. Ma toko aken ini peti motungtung. Ma o ri ve o potuno i a vel lemi la, mo o parong i a Jisas itheki lemi.
\v 19 Aveto vel lemi i vual rintet nge toko na sengre, na ole sovengalo avele ako aro o paeso ni multhanginga aken a vel lemi la. Mako o paesa i a vel powe la, ma o eltetpot vel pothoi ako ini um. Na toko aken o pamonlolu tomo i nge ile ngosel la, ako ru a toko na sengre oa lemimi, ako ru a Jisas itheki lemi.
\v 20 Ma Jisas i thepol ole lemioong ma i ria ve, “Teik, tho ria wong God ilemi simikal lom vothung kerengare lale.”
\v 21 Na Parisi tomo nge pamirealingare nge a Moses ile patorong osivenga olemi pompom ve, “Toko aken ini ao ake i kelelal a God e? God inga i pavurvur aro i ria toko ve, ‘Lemik simikal lom vothung kerengare lale.”’
\v 22 Ma Jisas i ate ole lemirumong ma i ria ol or ve, “I vova ake lomumu i voth vene ake?
\v 23 Riong kathnga i semel ako aro tho ria i a toko ake nge? Aro ve tho ria i ve, ‘God ilemi simikal lom vothung kerengare lale.’ Riong ake i semel, eneke thomu o pavurvur, ako aro o thopol lek riong potoi avele. Aveto aro ve tho ria i ve, ‘Plosa mo es.’ Riong ake i klip, eneke thomu o pavurvur aro o thopol lek riong potoi.
\v 24 Maken aro tho ri riong klipnga aken, eneke tho sis ako ve lomumu mire ve Toko Pomnga Itun ile engenging ake ru a ulue, i voth, ma i pavurvur ako aro i ria toko ve, ‘God ilemi simikal lom vothung kerengare lale.”’ Mako i ria toko ni peti motungtunga ve, “Tho ria wong, ong mita mo ela lom ngosel mo es a lom vel.”
\v 25 Na a ur e avele nako i losa a toko na sengre otheki, na i kenea ile ngosel ako ru i ngo nge na i es a ile vel la, na i paesa God iion roro.
\v 26 Ma toko alavusnga o kukuk rintet nge. Ma o paesa God iion roro. Na o papomnga i. Ma o ria ve, “Na ponange them thepol ur ako i rel rintet.”
\v 27 Lamako Jisas i espot ol, ma i thepol toko ako kene ini umtun elnga ako i men a ile umtun elnga a vel. Na iion a Livai, e ma Jisas i ria i ve, “Wong panes tho.”
\v 28 Mako Livai i mita na i mothonglelu ile ur elonga, na i panes a Jisas.
\v 29 Na Livai i oma Jisas ia aning aolonga ako a ile vel. Na umtun elnga puluanga tomo mun nge tokokoe pelie, o voth ma o an tomo nge or paini.
\v 30 Na Parisire tomo nge pamirealingare nge a Moses ile patorong, oni plong nge omaing aken, ma o ria ria nge a Jisas ile wainlangaere. Ma o ria ve, “I vava ake thomu o an tomo na o thin tomo nge tokokoe areko ini umtun elngare na areko ole vothung kerenga, e?”
\v 31 Ma Jisas i olal ole riong ve, “Areko olemi ve o sivenga, aro o es a vuralinga nge avele, ini inga areko oni multhang aro o es a i nge.
\v 32 Tho velpol ako aro tho leng toko vengvenga mo aro o eksing ole mimiong, kene avele. Tho velpol ako aro tho leng tokokoe areko ole vothung kerenga, mo aro o eksing ole mimiong.”
\v 33 Na tokokoe areken o ria mun a Jisas ve, “Na Jon ile wainlangaere o sem nge aning, na o nong mo o lotual nge a God. Na Parisire ole wainlangaere o oma mun venen aken. Aveto lom wainlangaere o an na o thin na o sem avele.”
\v 34 Ma Jisas i ria or nge riong patongrumnga ve, “Aro ve toko peange ponganga, i voth tomo nge ilengare nge sungaling a aning, i pavurvur aro o sem avele.
\v 35 Aveto panen aro o eltetpot toko peange ponganga aken a or nge. Naro nge wop lemi aken aro o sem ol e aning.”
\v 36 Ma Jisas i oma mun riong patongrumnga omole ako a or nge. Ma i ria ve, “Toko e aro i inrapot tekruk epee ponganga, naro i italalo i nge tekruk neginga avele, aro vene mo i pakerenga tekruk ponganga aken na epee ponganga aken i ang tomo nge tekruk neginga avele.
\v 37 Na toko e i mothong tova aro i save vain ponganga, nge thei pokin ako ini mekerem peti neginga, eneke i pavurvur aro i lowim avele, aro vene mo aro vain i lowimpot mo aro thei pokin aken aro i vupol, mo vain i lelpautet na thei pokin aro i kerenga.
\v 38 Aveto i sivenga ako aro o save vain ponganga nge thei pokin ponganga.
\c 6
\v 1 Na nge nang rialonga omole Jisas i es a wit a ometa lemi. Na ile wainlangaere o vurpot wit monnga pelie na o sisa i nge omeni ma o an i.
\v 2 Ma Parisi pelie o ri ve, “Na i vava ake thomu o oma ur areko ler patorong i rial i nge nang rialonga, e?”
\v 3 Ma Jisas i olal ole riong ve, “Na thomu o tital tenesing nge ur areko Devit i oma i nomenga, nge wop lemi ako ome ile tokokoere mesipun or.
\v 4 Ma Devit i eso a God ile vel lemi, ma i elpot bret ako o oma i ma ini sungong a God nge. Na Moses ile patorong i ri ve, bret aken tokokoere o rial nge, ini inga prisre oenga aro o an i. Aveto Devit i an i na i sungu mun i a ile tokokoere nge, aveto God i paomelal or avele.”
\v 5 Ma Jisas i ria or ve, “Na Toko Pomnga Itun i pavurvur ako aro i panes ilemi nge nang rialonga.”
\v 6 Na nge nang rialonga mun e ako Jisas i eso a Judare ole lotuonga a vel, ma i patoral toko na sengre. Na toko omole ako i voth ako imeni sivenga i morungrung, ma imeni omkolo.
\v 7 Ma ine pamirealingare nge a Moses ile patorong, tomo nge Parisire o thopolrum senu nge a Jisas, eneke o kath ia tepun e ako aro o teltun ia nge tova ve i pamimi toko nge nang rialonga, akennga i leklek lale.
\v 8 Aveto Jisas ilemi mire nge olemi mako i ria toko meni morungrunga aken ma i ria i ve, “Wong mita mo espot a mukaling me.” Mako toko aken i mita ma i espot a mukaling.
\v 9 Ma Jisas i ria areko o thopolrum i, ma i ria or ve, “Tho sis ako ve tho nina tel thomu, aro te oma uneke nge nang rialonga ako i panes ler patorong, aro te oma omaing sivenga eve, aro te oma omaing kerenga? Na aro te pamimi toko nge eve, aro te pakerenga toko nge?”
\v 10 Na Jisas i theu thea a toko alavusnga nge, lamako i ria toko aken ve, “Pavengvengpot menum mo menum savelvelu.” Ma i oma i ranga ve ako Jisas i ria i nge, mako imeni i sivenga werer sele.
\v 11 Aveto Parisire olemi kling rintet nge i, ma osivenga o ria pel ve, “Aro te oma vava nge a Jisas?”
\v 12 Nge nang omole ako Jisas i espot ma i esa a tete mo i nong a God nge. Ma i mosal inga nongong nge pemlik lollonga aken makola rulpopou.
\v 13 Ma nang toa ol me, ma i leng ile wainlangaere a i nge me. Ma i ateal or mule pa omole pothoi or aini a or nge mo o velpol ini ile pakekere, ako o apet or ini Aposelre.
\v 14 Ma oion vene: Na omole ini a Saimon, na Jisas i sungu mun iion aininga a Pita. Na Andru ako ini a Saimon itein. Na Jems na Jon na Pilip na Bartolomiu.
\v 15 Na Matiu na Tomas na Jems ako ini a Alpius itun, na Saimon ako i voth a toko avlung ako o apet i ini a Selot. 1
\v 16 Na Judas ako ini a Jems itun. Na Judas Iskariot ako aro panen i sungu a Jisas a ngarangre omeni.
\v 17 Ma Jisas ome ile pakeke areken, o esu a tete me. Ma o esu ma o mitu a pen vovovnga. Na ile wainlangaere pulua ako ru o voth mun. Ma tokokoe pulua ako ini Judia angare na pelie ini Jerusalem angare na pelie ako o es telek a thev epee ako a Tair ome a Saidon, o voth mun.
\v 18 Ma o es ako me ve aro o nongpol ile riong naro i pamimi werer or nge oa ni multhanging. Na toko na sengre ako tamata kerengare o voth a or nge, o es mun a i nge ma i wistetpot tamata kerengare a or nge.
\v 19 Ma toko alavusnga o tongporum ako aro o vulkiro i, eneke ile engenging aolonga i eso e areko o vulkiro i, mako o senu werer.
\v 20 Ma Jisas i the a ile wainlangaere nge, na i ria ve, “Thomu toko le ur avelengare, sapase thomu, eneke God i theal thomu na ini lomu Nepes lale.
\v 21 Na thomu tokokoe areko mesipun thomu ponange, sapase thomu, eneke panen aro God i sung ur elonga a thomu nge, naro osa pup ol. Na thomu tokokoe areko o tang ponange, sapase thomu, eneke panen aro thomu o ngenge sise ol.
\v 22 Na sapase thomu inga tova ve, tokokoere aro oni silal thomu na okime lelal thomu, na o voltet thomu, na o apet tangatun iomu, na o oma venen aken, eneke thomu o panes Toko Pomnga Itun.
\v 23 Na nge nang ako aro o oma vene aken nge thomu, aro sapase thomu rintet nge na lomumu aro i ngo pis. Eneke God aro i olal i a thomu nge, nge sungong aurvet ako ro a pen aurvet. Naro o oma vene ake a thomu nge, eneke nomenga otiteviere o oma munre venen aken nge a God ile riong elngare.
\v 24 Aveto patong thomu toko le urngare, na panen marati aro thomu o el ol kerengaing. Eneke thomu o el mimiong sivenga lale.
\v 25 Na patong thomu tokokoe areko o an na osa pup ponange, eneke panen aro mesipun thomu. Na patong thomu tokokoere ako thomu o ngenge sise nge thomu ponange, eneke panen aro thomu o tang na thekumu einga aro i lel.
\v 26 Na patong thomu tokokoe areko, toko alavusnga o paesa iomu roro, eneke nomenga otiteviere o oma mun vene aken nge riong elnga le apaltetongare.
\v 27 Na Jisas i ria or vene: “Na tho ria thomu o nongpol lek riong. Aro omu sagu lomu ngarangre. Naro thomu oma vothung sivenga nge areko oni silal thomu.
\v 28 Naro thomu o ri a God mo aro i oma senu nge tokokoe areko o oma tungtang nge thomu. Naro thomu o nong a God nge tokokoe areko o ri tangatun e thomu.
\v 29 Na aro ve toko e i so wom pun, aro eksing mun wom pun epee mo i so mun i. Na aro ve toko e i elteta lom seltun, ong mothong tova pamutal i nge i, tova ve i elteta mun lom tekruk.
\v 30 Na aro ve toko e i nong ur e a wong nge, aro o sungu inga a i nge. Na aro ve toko e i ela lom ur e, o mothong tova nin werer mun i nge.
\v 31 Na vothung ako wong sis ve aro tokokoere o oma i a wong nge, aro wong oma inga vothung aken a or nge.
\v 32 Na aro ve omu sagu inga tokokoe areko oa sagu thomu, aro o paesa iomu nge vothung aken avele. Eneke tokokoe areko ole vothung kerenga, oa sagu mun tokokoe areko oa sagu mun or.
\v 33 Na aro ve thomu o oma vothung sivenga inga nge tokokoe areko o oma vothung sivenga nge thomu, aro o paesa iomu nge vothung aken avele. Eneke tokokoe areko o oma vothung kerenga or mun o oma mun venen aken.
\v 34 Na aro ve thomu o sungu inga thangaroong nge areko lomumu ve aro o olal werer i, aro o paesa iomu nge vothung aken avele, eneke tokokoe areko o oma vothung kerenga o sung mun thangaroong nge tokokoe areko, o oma vothung kerenga mo aro o el werer mun ole thangaroong aken.
\v 35 Aveto thomu, aro omu sagu lomu ngarangre. Naro thomu o oma vothung sivenga a or nge. Naro thomu o sungu thangaroong a or nge. Naro thomu o mothong tova lomumu ve aro o olal werer i. Na aro ve thomu o oma venen aken, God aro i olal i a thomu nge, nge sungong aurvet. Naro thomu o velpol ini a God, ako i aolonga rintet, itutunre. Eneke i oma vothung sivenga mun nge tokokoe areko o ri sivengaing nge i avele, na nge areko ole vothung kerenga.
\v 36 Aro thomu o themosal tokokoere ranga ve ako Titemer i themosal tokokoere.”
\v 37 Ma Jisas i ria mun ve, “Na aro ve thomu o thopolrum toko ile vothung avele, aro God i thopolrum mun lomu vothung avele. Na aro ve thomu o paomelal toko avele, aro God i paomelal mun thomu avele. Na aro ve lomumu simikal tokokoere ole vothung kerenga, aro God ilemi simikal mun lomu vothung kerekerenga.
\v 38 Aro ve thomu o sung menumu a tokokoere nge, aro God i olal mun sungong aken a thomu nge. Na ile sungong aro i mengmeng avele, i vual taktak rintet na i pavurvur aro o mitroal i avele. Sungong ako ong sung i a tokokoere nge, aro God i sung mun i a ong e, ranga ve ako ong sung i a tokokoere nge.”
\v 39 Ma Jisas i sung mun riong patongrumnga omole a or nge ve, “I pavurvur aro theki prosnga e aro i wolrum theki prosnga e, kene avele, aro vene mo or paini o matu a vol lemi.
\v 40 Na wain ako i men nge pamirealing i pavurvur aro, i aololeltun ile pamirealonga avele. Aveto aro ve i pavus senu ile pamirealing kena aro i velpol, mo i ranga ve ini mun i ile pamirealonga.
\v 41 Na mothong tova wong thepol won amum i voth a teum itheki, aveto ong kene ong thopol tel wong avele ako won epee i ngo sopal thekum.
\v 42 Na aro ve wong thepol won epee aken avele, ong mothong tova ong ria teum ve, ‘Teik, aro tho eltetpot won amum atiken i ngo a thekum.’ Wong ini toko le apaltetonga. Aveto i sivenga ako ong eltetpot tel won epee aken ru i ngo sopal thekum, lamo aro wong the senu moro aken wong eltetpot won amum ako i ngo a teum itheki.”
\v 43 Na Jisas i ria mun ve, “Won sivenga i pavurvur aro imonnga i kerenga avele. Ranga ve mun i ako won kerenga i pavurvur aro imonnga i sivenga avele.
\v 44 Na tokokoere o ate won ako nge imonnga. Naro i pavurvur aro wong vurpot pupos monnga a we wopuponga, kene avele. Na o vur vain monnga a we wopuponga avele.
\v 45 Na toko sivenga i paespot ur sivenga ako i voth a ilemi. Na toko kerenga mun i paespot ur kerenga ako i voth a ilemi. Eneke toko iwo i ripot vengveng ur ako i voth a ilemi.”
\v 46 Na Jisas i ria mun ve, “I vova ake thomu o apet tho ve Toko Pomnga, Toko Pomnga, aveto thomu o panes lek riong avele.
\v 47 Na aro ve toko i es a tho nge me, na i nongpol lek riong na i panes i, moro aken aro tho ria thomu nge toko aken ile vothung.
\v 48 Na toko aken i ranga ve ini toko ako i ri ve aro i ari vel. Na a mukaling i to vol lukulukunga, ako i esu a ulue lemi. Lamako i aria vel nge roro, ma thei awonga aolonga i velpol ma i esa vel aken nge ma i tik i, ma vel aken i vulpesa vet avele, eneke toko aken i ari vel sivenga ako i engeng.
\c 7
\v 1 1 Ma Jisas i patoral vus toko na sengre nge ur areken. Lamako i eso a rem a Kaperneam.
\v 2 Na punongare ole mukalinga ako ini toko Rom i voth, ma ile toko umonga omole ako ia sagu rintet i, ini multhang ma i toth ol ako aro i rin.
\v 3 Ma punongare ole mukalinga i nongpola ako Jisas i voth a Kaperneam. Mako i pake Judare oa pompomere mo, o ria i mo i es a i nge la, mo aro i pasenu werer ile umonga aken.
\v 4 Ma o velpol a Jisas nge ma o nong engeng a i nge. Ma o ri ve, “Na mukalinga aken ini toko sivenga na i pavurvur ako aro wong opoesal i,
\v 5 eneke ia sagu it Judare. Mako ranga ve i aria ler lotuonga a vel.”
\v 6 Lamako Jisas i es tomo nge or la. Lama nge ako i totho ol a vel aken nge, ma punongare ole mukalinga aken i pakepot ithangangaere, mo o el riong a Jisas nge la ve, “Toko Pomnga, wong mothong tova sabrepal wong nge esoong a lek vel lemi, eneke tho ini toko sivenga avele.
\v 7 Na e mun e ako tho pavurvur aro tho es a wong nge wot avele, aveto aro wong ria inga, naro lek umonga aro i sivenga werer.
\v 8 Na tho ri vene ake, eneke tho voth mun a tokokoe pelie osa thewo. Na tho mun, punonga pelie ako o voth a sek thewo. Na aro ve tho ria toko e ve, ‘Wong es la.’ Aro i es la. Na aro ve, tho ria toko e ve, ‘Wong es me.’ Aro i es me. Na aro ve tho ria lek toko umonga ve, ‘Wong oma omaing ake.’ Aro i oma inga.”
\v 9 Ma Jisas i nongpol riong aken ma i kukuk rintet nge. Ma i eksinga ma i ria toko na seng pulua ako ru o panes i ve, “Na tho ria thomu, tho thopol Juda anga e avele ako ile lemioong i aolonga ranga ve ini toko ake.”
\v 10 Na tokokoe areko punongare ole mukalinga i pake or, o lo werer a ile vel la, ma o thopol ako Jisas i pasenu werer ile umonga aken lale.
\v 11 Na palolou tie, lamako Jisas i es nge rem pomnga a Nain. Na ile wainlangaere tomo nge toko na seng pulua ako o es tomo nge i la.
\v 12 Na ako i velpola ol a rem pomnga aken a lok thekia. Ma o thepol tokokoe pelie ako o potun vung ma o espot me. Na kulpo aken ru i rin lale, i re inga ako ini seng basu aken itun. Na toko na seng puluanga ako ru nge rem pomnga aken, o es tomo nge seng basu aken.
\v 13 Ma Toko Pomnga i thepol seng basu aken, ma ilemi esal rintet i. Ma i ria i ve, “Wong mothong tanging.”
\v 14 Ma i es totho la, ma i krima ring ako ru o potun vung aken nge. Ma tokokoe areko ru o potun i, o mitu. Ma Jisas i ria ve, “Wong kulpo ake, tho ria wong, ong losa.”
\v 15 A ur e avele, na vung aken i mimi werera mako i mena ol, ma i patea ol lenglenging, mako i voth tomo werer ol a inina nge.
\v 16 Ma tokokoere o kukuk na o risea God. Na o ri ve, “God ile riong elnga aolonga e ake i velpol a it nge lale. Na God i velpol lale ako aro i opoal ile tokokoere.”
\v 17 Ma Jisas ile omaing aken i kima ol a pen elonga, ako ru a epee a Judia, na a rem mun pelie ako o voth tothal i.
\v 18 Ma Jon ile wainlangaere o ria i, nge ur alavusnga ako Jisas i oma i. Ma Jon i lenga ile wainlanga or aini,
\v 19 ma i pake or paini a Toko Pomnga nge mo o nina i ve, “Wong re ake ini toko ako God i ateal wong ve aro ong es me, eve them teral ake ini toko relnga e?”
\v 20 Lamako o velpol a Jisas nge, ma or paini o ria i ve, “Jon ako ini paninuonga i pake them paini a wong nge me, ma i sis ako ve i nina wong ve, ‘Wong re ake ini toko ako God i ateal wong ve aro ong es me, eve them teral ake ini toko relnga e?”’
\v 21 Na nge nang aken Jisas i pamimi werer toko na seng puluanga ako ni multhanging kerekerenga i voth a or nge. Na i wistetpot tamata kerekerengare ako o voth a or nge. Na toko theki prosnga pulua ako i vles otheki ma o the werer mun.
\v 22 Mako Jisas i olal werer a Jon ile wainlanga or aini aken ole riong ve, “Naro thomu paini o lo werer mo o ria Jon, nge ur alavusnga ako thomu paini o thepol i na o nongpol i. Ako ranga ve theki prosngare o the werer, na toko eve lilngare o senu werer, na toko areko putput i voth a oni peti, oni peti i riri werer, na toko areko otelnga gut o nongpol werer, na toko areko o rin lale, o mimi werer mun. Na toko le ur avelengare, o nongpol Panongpolong Sivenga.
\v 23 Na tokokoe areko o thepol lek omaing na ole lemioong i matu avele, aro ole ini lemi sivengaing.”
\v 24 Na Jon ile pakekere o lo werer lale, lamako Jisas i patea ile riong nge a Jon a tokokoere nge, ma i ria or ve, “Nge wop lemi aton thomu o es a Jon nge a pen polpolnga la, na thomu o es la mo o thepol uneke e? Thomu o es la mo o thepol inga pilil ako thue i thuu thua i? Avele.
\v 25 Na thomu o es la mo o thepol uneke e? Thomu o es la mo o thepol toko i teun tekruk sivesivengare? Avele, tokokoe areko oa malmaling i vene aken na ole ur elonga pom o voth inga ako ro a nepesre ole velre.
\v 26 Na thomu o es la mo o thepol neke e? Thomu o es la mo o thepol a God ile riong elnga omole e? I re aken, na tho ria thomu, ina God ile riong elnga aken i aololeltun a God ile riong elnga alavusnga.
\v 27 Na Jon ini toko aton ru nomenga God ile erere i ri nge vene, ‘God i ri vene: Aro tho pake lek pakeke mo i mukal tel nge wong. Naro i monsi nge lom sovengalo.’
\v 28 Na tho ria thomu, Jon ile panongpolong i aolonga nge toko alavusnga ake ru a ulue ole panongpolong, aveto toko ako i posnga rintet nge areko o voth a God ile menong e nepes, toko aken ile panongpolong, i aolonga nge a Jon ile panongpolong.”
\v 29 Na toko na seng tomo nge umtun elngare, or alavusnga o nongpol riong aken ma o ri ve, “God ile sovengalo kene i vengveng rintet.” Na o ri venen aken, eneke o panes a God ile sovengalo, ako o el paninuong a Jon nge lale.
\v 30 Aveto Parisi na pamirealingare nge a Moses ile patorong, o el paninuong a Jon nge avele, mako ranga ve okime lelpot sovengalo ako God i pathengal i a or nge lale.
\v 31 Na Jisas i ria mun ve, “Na aro ve tho patongrum toko na seng ake ru nge wop lemi ake ole vothung, aro tho oma i nge riong patongrumnga le vanga ol e? Na o ranga ve ini toko le vanga?
\v 32 O ranga ve ini wainlangaere ako o arongrong nge pen ako ini pathunonga. Na wainlanga a vlung relnga areko ru o leng a or ve, ‘Them vo lemi sivengaing a voing a thomu nge, aveto thomu o ri ve numu plong nge sesing, eneke lomumu kerere. Mako them vo voing ako o voal rinongare nge, aveto thomu o ri ve numu plong mun nge ngilelong, eneke sapase thomu.’
\v 33 Na thomu o venen aken, eneke Jon ako ini paninuonga i velpol, ma i an bret avele na i thin mun vain avele, aveto thomu o ri ve, ‘Tamata kerenga i voth a i nge.’
\v 34 Lamako Toko Pomnga Itun i velpol, ma i an na i thin, aveto thomu o ri ve, ‘O thopol toko aken! Ini toko ako i an rinrin na i thin rinrin vain. Na ini umtun elngare tomo nge toko le vothung kerengare othanga.’
\v 35 Aveto toko na seng ako o panes vengveng a God ile mire, ole vothung i pathengal it ako ve, o panes a God ile mire ako i vengveng, aveto lomu vothung aken i pathengal it ako ve, thomu o panes toko ulue angare ole mire.”
\v 36 Ma ine Parisi omole i nongpoo a Jisas mo i an tomo nge i, ma Jisas i eso a ile vel la ma i menu ma i an.
\v 37 Ma seng omole ako i oma vothung kerekerenga i voth nge rem pomnga aken, ma i nongpol ako Jisas i an a Parisi aken ile vel, mako seng aken i ela botol sivenga ako o oma i nge anral ma sanda i voth nge, na i una vro ma i es tomo nge la.
\v 38 Ma i es la ma i mitu a Jisas ikime totho ako ru a ieve tepun, na i tang ma i papis a Jisas ieve nge itheki einga, ma i girtet i nge isivenga ipounga thoi. Na i angongoal a Jisas ieve, na i ela sanda aken ma i taul i a Jisas ieve.
\v 39 Ma Parisi aken ru i nongpoo a Jisas, i thopol i, ma ilemi ako ve, “Aro ve toko ake ini a God ile riong elnga nunganga, aro ilemi mire nge seng aken ru i vulkir i, ini seng ako i oma vothung kerekerenga pulua.”
\v 40 Ma Jisas ilemi mire nge toko aken ilemi, ma i ria i ve, “Saimon, lek riong omole ake ru i voth, ako aro tho ria wong nge.” Ma Saimon i ria ve, “Pamirealinga, i sivenga ako aro ong ria tho nge.”
\v 41 Ma Jisas i ria i ve, “Na toko or aini ako oa oreong nge umtun a toko ako ini umtun sunga. Ma omole ako ia oreong or 500 silva ako ini umtun, na toko aininga ia oreong i pavurvur inga nge 50 silva ako ini umtun.
\v 42 Na or paini o pavurvur aro o olal werer oa oreong aken avele. Mako toko aken i ria or paini ve, ‘Aro thomu o mothong tova olal werer omu oreong nge umtun aken.’ Na lomum vava? Or paini aken, kathnga aro ia sagu rintet i?”
\v 43 Ma Saimon i olal ile riong ve, “Lemik ako ve ini toko ako ru ia oreong kene i aolonga, ma toko aken i ria ve aro i mothong ol olalnga.” Ma Jisas i ria ve, “Lom riong aken i nunganga.”
\v 44 Ma Jisas itheki lel a seng aken nge, na i ria Saimon nge ve, “Wong thepol seng ake? Na tho eso a lom vel lemi, na wong theal senu tho avele ranga ve ako wong sung thei avele ako aro ini evek pautnga, aveto seng ake, kene i paut evek nge isivenga itheki einga. Na i girtet evek nge isivenga ipounga thoi.
\v 45 Na wong nongpoo tho, aveto ong papomnga tho avele ako ranga ve wong angongoal tho avele, aveto ako tho eso nge me, na seng ake i mosal inga ako ini evek angongoalnga.
\v 46 Na wong taul poungek avele, aveto seng ake i taul evek nge sanda.
\v 47 Na tho ria wong ve, seng ake kene ia sagu rintet tho na i pathengal i ako ve God ilemi simikal ile vothung kerenga puluanga aken lale. Aveto toko ako ile vothung kerengare i pospos, ma God ilemi simikal i, aken ile asaguong i pospos mun inga.”
\v 48 Ma Jisas i ria seng aken ve, “Tho ria wong, God ilemi simikal lom vothung kerekerenga lale.”
\v 49 Na tokokoe areko ru o men tomo nge i ma o an, o nongpol riong aken ma o ri ol pel a osivenga nge ve, “Toko ake ini ao, ako i ri ve God ilemi simikal lom vothung kerenga lale e?”
\c 8
\v 1 Na nge kimenga mun e ako, Jisas i esu esa mun a rem pomngare na rumremre nge, na i panongpol nge Panongpolong Sivenga ako nge a God ile thealing, a toko na sengre nge ranga ve ini nepes. Na ile wainlangaere or mule pa omole pothoi or aini aken o es tomo mun nge i.
\v 2 Na seng pelie ako nomenga Jisas i wistetpot tamata kerenga a or nge, na pelie i pamimi or nge ni multhanging, ako o es tomo nge i. Na omole ako ini a Maria Makdala anga. Na nomenga Jisas i wistetpot tamata kerenga or limai a i nge.
\v 3 Na Kusa ako ini thealinga nge a Herot ile vel iewo sengenga ako iion a Joana, ome a Susana na seng mun pelie ako o es tomo mun nge a Jisas. Ma ine seng areken o sung ole ur elonga mo ako o opoal a Jisas tomo nge ile wainlangaere.
\v 4 Ma toko na seng pulua a rem pomnga elonga o velpol a Jisas nge. Ma toko na seng pulua rintet o pathun a i nge. Na Jisas i oma riong patongrumnga a or nge ve,
\v 5 “Na toko omole ako i es mo i ul vathar won monnga a ia ometa. Ma i es na i ul vathar i, ma pelie o matmatu a sovengalo, ma tokokoere o tepetuntun i ma menre o koktet i, ma o an i.
\v 6 Na won monnga pelie ako o matmatu a wop ako ini um pupo ma won monnga areken o metaploa, aveto o menine mako o rinrin, eneke o metaploa a ulue ako thei nge avele.
\v 7 Na won monnga pelie ako o matmatu a kiki lemimi, ma kiki areken o plo tomoa nge or, ma o otuntun or.
\v 8 Na won monnga pelie ako o matmatu a ulue sivenga, ma o plo senu, ma o mon ma omonnga pulua. Ma or omole omole omonnga or mule pa mule nge or alavusnga.” Ma Jisas i oma riong patongrumnga aken ma i vus, mako i pator mun or nge ve, “Na aro ve toko e i sis ve aro ilemi mire senu nge lek riong, mo i sivenga ako aro i ta senu itelnga nge lek riong ake.”
\v 9 Ma Jisas ile wainlangaere o nina i nge riong patongrumnga aken mirenga.
\v 10 Ma i ria or ve, “Na God i ri ve, i sivenga ako aro tho panine lomumu nge riong ako i ngo kine, nge a God ile thealing a it nge ranga ve ini nepes, aveto tho panine toko na sengre olemi avele mako tho ria or, nge riong ako i ngo kine, nge riong patongrumnga inga mo aro Aisaia ile riong aro i velpol nunganga na ile riong i vene; ‘Aro o nak theu theaing, aveto aro o thepol senu i avele. Naro o ta senu otelnga, aveto aro olemi mire nge, mirenga avele.”’
\v 11 Ma Jisas i ria ve, “Riong patongrumnga aken mirenga i vene: Ine won monnga ake i pateal aken ini a God ile riong.
\v 12 Na ine won monnga pelie ako o matmatu a sovengalo, ma o ranga ve ini toko na seng ako o nongpola God ile riong, aveto Satan i es ma i eltetpot riong aken a or nge. Mako o pavurvur aro olemio ol nge avele, ma aro i pavurvur aro God i pamimi or avele.
\v 13 Na won monnga pelie ako o matmatu nge wop ako ini um pupo, ma o ranga ve ini toko na seng areko o nongpola God ile riong na o el i ma olemi sivenga nge, aveto riong aken i teu avele a oopo lemi, mako ole lemioong i voth palolo vet avele. Na nge nang ako tongporumong i es a or nge ma o matu selele.
\v 14 Na won monnga pelie ako o matmatu a kiki lemimi, ma o ranga ve ini toko na seng areko o nongpola God ile riong, aveto palolo avele na vothung ulue anga i velpoltun or, ranga ve olemio ol nge ur elonga na umtun na lemi sivengaing. Na ur areken i pasisal werer ole lemioong a God nge, ma o ranga ve ini won monnga ako i vunvun avele.
\v 15 Na won monnga areko o matmatu a ulue sivenga, o ranga ve ini toko na seng areko olemi i nine na o nongpola God ile riong, na o krim senu i. Na i ngo thau a oopo lemi na o nongal i na o mit engeng, ranga ve ini won ako i mit engeng, na omonnga i voth.”
\v 16 Ma Jisas i ria mun or ve, “Na aro ve toko e i pasise the lalainga, i mothong tova i pasopalu i nge alal, na i mothong mun tova i pango kineu i a ring thewo. Avele, aro o pamona i roro na aro ve tokokoe areko aro o eso a vel lemi, aro o thepol inga the lalainga aken.
\v 17 Eneke panongpolong nge a God ile menong e nepes i ngo kine nomenga, aveto panen aro i ngo pat a lalanga. Na ur areko tokokoere olemi mire nge avele, panen aro i ngo patu mo toko alavusnga aro olemi mire nge.
\v 18 Maken aro thomu o naktet thomu mo o nongpol senu riong, eneke aro ve toko e i krim engeng a God ile riong, aro God i sungu mun mire pom a i nge, nge ile riong. Na aro ve toko e i nongal nge a God ile riong avele, aro God i eltet werer ile mire aken a i nge.
\v 19 Ma nge nang aken Jisas inina ome ititeinre o es a i nge mo o thepol i, aveto toko na seng pulua ako ru o mit kalual i ma o pavurvur aro o eso a i nge avele.
\v 20 Ma toko omole ako i ria Jisas ve, “Ninom ome titeumre or ako ru o mit a lalanga, ma o ri ve aro o thepol wong.”
\v 21 Aveto i ria or ve, “Na tokokoe areko o nongpol a God ile riong mo o panes i, or re aken ini ok ninaere na titeikre.”
\v 22 Ma nge nang omole ako Jisas i ro nge wok tomo nge ile wainlangaere, ma i ria or ve, “Aro te mon a thei a pamonlel wo epee.” Mako o patea ol moning.
\v 23 Ma o mon makola Jisas i nokolkol a wok lemi. Ma palolo avele na thue aolonga i mita telek a thei stha nge anga me. Ma thei i limteto a wok lemi ma pa omole re ako aro o vlu.
\v 24 Mako o pavurpola a Jisas, ma o ri ve, “Toko Pomnga, Toko Pomnga, toth re ake aro te rin.” Ma Jisas i losa ma i akrisal thue na thei le lolikong, ma thue ome thei le lolikong o poreng na thei i ngo thau ol
\v 25 Ma i nina or ve, “I vava, lomu lemioong i voth a kath?” Ma o kukuk na o ngeip na o ria ol pel ve, “Na toko ake ini ao ake i akrisal thue na thei le lolikong ma o nongal inga ile riong e?”
\v 26 Lamako Jisas ome ile wainlangaere o mon makola o velpol a epee a Garasa wop aken ini Judare ole avele. Na pen epee aken i voth a thei a pamonlel wo epee na pen epee a Galili i voth a wo epee.
\v 27 Lamako Jisas i ru a wok nge ma i mitu a thei wopo, na toko omole ako nge pen epee aken i es ma i velpol a i nge. Na tamata kerenga pelie ako o voth a toko aken nge. Na nomenga vet ako me, i ne vet teunong e avele na i lila inga. Na i voth nge vel e avele, i voth inga ako a vuvepun a siklip.
\v 28 Na nge nang pulua tamata kerengare o rero toko aken na nomenga tokokoere o mit roal i opisleonga, na o kin ieve na imeni nge sen, aveto i uriro ur alavusnga areken. Ma tamata kerengare o paes i a pen polpolnga ako toko e i voth nge avele. Ma toko aken i thepol a Jisas. Na Jisas i ria i ve, “Thomu tamata kerekerengare o lopot a toko aken nge.” Ma toko aken i wal na i matu toth a Jisas ieve tepun, na i presa viringa ve, “Jisas, wong ini a God ako i aolonga rintet kene itun. Na lom neke i voth a tho nge? Na tho nong ong ve mothong tova pakerenga tho.”
\v 30 Ma Jisas i nina i ve, “Iom anga?” Ma i olal ile riong ve, “Iok a Pulua.” Eneke tamata kerenga pulua o voth a i nge.
\v 31 Ma tamata kerenga areken o tangoso a Jisas nge ve, i mothong tova i pakeu or a paomelalinga a pen.
\v 32 Na kie avlung ako o an toth a pen sathewo. Ma tamata kerengare o nong engeng a Jisas nge ve, “Aro ong pakeo inga them mo them rero inga a kiere nge.” Mako Jisas i pakepot or, ma o es.
\v 33 Lamako tamata kerenga areken o lopot a toko aken nge ma o rero kie areken. Ma kie areken o thou thou a ruprup, makola o matu a thei a pamonlel lemi ma o vlu, mako ini ole rinong.
\v 34 Ma kie thealngare o thepol ur aken ako i velpol, mako o lo ma o pakima ol ur aken a rem pomnga na nge pen elonga areko o toth nge rem pomnga aken.
\v 35 Mako toko na sengre o es mo o thopol unekenga ako i velpol. Ma o velpol a Jisas nge, ma o thepol toko ako tamata kerengare o lopot a i nge ako i men a Jisas ieve tepun na i teunu ol teunong na ilemi nineu ol, mako o ngeip nge
\v 36 Ma tokokoe areko o thepol ur areko i velpol, o rurumpot i a toko na sengre nge, nge ur ako Jisas i oma i, ako i pamimi toko ako nomenga tamata kerengare o voth a i nge.
\v 37 Lamako toko na seng ako ru a pen epee a Gerasa, o ri engeng nge a Jisas ve, aro i lolelpot or, eneke o ngeip rintet nge i. Mako Jisas i roa wok nge mo aro i lo werer.
\v 38 Na toko aken ru tamata kerengare o lopot a i nge, i tangoso a Jisas nge ve, “Aro tho panes wong!” Aveto Jisas i pake werer i, na i ria i ve,
\v 39 “Wong es werer a lom rebo, na wong es mo wong panongpol toko na sengre nge ur alavusnga areko God i oma i a wong nge.” Mako toko aken i es ol, ma i panongpol riong a toko na seng alavusnga a ile pen. Ma i ri nge ur alavusnga areko Jisas i oma i a i nge lale.
\v 40 Lamako Jisas i mon werer a thei a pamonlel wo epee. Ma toko na seng olemi sivenga nge ile velpoling, eneke or alavusnga o men tetal re ako ini i.
\v 41 Na toko omole ako i velpol, iion a Jairus. Na ini Judare ole lotu a mukalinga e. Ma i es la ma i koru ieve na ipo tiru totho ako ru a Jisas ieve tepun. Ma i tangoso a Jisas nge ve aro i es tomo nge i a ile vel la.
\v 42 Eneke itun omole inga ako ini seng i toth re ako aro i rin. Na ia tovupo or mule pa omole pothoi or aini. Mako Jisas i es ol la. Ma toko na seng pulua ako o es tomo nge i ma o mumrongtuno i.
\v 43 Mako seng omole ako i voth tomo nge or, na sengre oa ni multhanging ako o thopol ngov i pesrou a i nge avele. Ma i pavurvur nge tovupo or mule pa omole pothoi or aini. Na toko e i pavurvur avele ako aro i pavus ia ni multhanging aken.
\v 44 Na seng aken i es ma i mito a Jisas ikime, ma i vulkiro a Jisas ia teunong ongepo. Na ur e avele nako ia ni multhanging aken i vus.
\v 45 Mako Jisas i nina ve, “Anga i vulkir tho?” Aveto or alavusnga o lela. Mako Pita i ria ve, “Toko Pomnga, pulua pomnga ake o mumrongtun ong.”
\v 46 Aveto Jisas i ria ve, “Toko omole i vulkir tho, lemik mire ako engenging pelie i espot a tho nge lale.”
\v 47 Mako seng aken i thopol i ako i pavurvur ako aro i mit kine avele, ma sawir i mako i espot ma i koru ieve a Jisas ieve tepun. Ma i pamilempot a tokokoere otheki nge tepun ako i vulkiro i ma i ria ve, “A ur e avele nako nik multhanga aton i vus.”
\v 48 Ma Jisas i ria i ve, “Luk, ong mimi re lale aken, eneke lom lemioong ve aro tho pavurvur ako aro tho pamimi ong. Na ong es la na opom lemi aro i vual nge a God ile lemi moring.”
\v 49 Ma rongan Jisas i ri, na toko omole ako i plosa a Jairus ile vel ma i velpol, ma i ria Jairus ve, “Mothong tova kenken ol nge pamirealinga aken, eneke tum kene i rin lale.”
\v 50 Ma Jisas i nongpola riong aken, ma i ria Jairus ve, “Mothong tova wong ngeip, lom lemioong inga nge tho naro tum aro i mimi werer.”
\v 51 Na Jisas i velpola ol a Jairus ile vel. Na toko na seng alavusnga ako ru o voth a vel aken ma o tang ma o walal nge wain aken. Aveto Jisas i ria or ve, “Thomu o mothong tova o tang. Wain atiken i rin avele, i nokolkol aken.” Na tokokoere o nongpol riong aken ma o ngenge lital i, eneke olemi mire ako ve wainlanga atiken i rin lale. Aveto Jisas i wenalo toko na seng e avele ako aro i es tomoo nge i a vel lemi la. Aveto i wolo inga ako ini a Pita na Jems na Jon na wain aken inina ome itema, or inga ako o es tomoo nge i.
\v 54 Na i krima wain aken imeni na i lenga i ve, “Wainlanga, losa!”
\v 55 A ur e avele na wainlanga aken ioni i lo werero mun a i nge. Mako i losa, mako Jisas i ria or ve aro o sungu aning pelie a i nge mo i an i.
\c 9
\v 1 Na Jisas i leng ile wainlanga or mule pa omole pothoi or aini a i nge me. Ma i sungu engenging aolonga a or nge, mo ako aro o wistetpot tamata kerengare na o pamimi ni multhanging kerekerengare.
\v 2 Na i pakepot or mo o panongpol nge a God ile thealing a tokokoere nge ranga ve ini nepes, mo o pamimi ni multhangingare.
\v 3 Ma i ria or ve, “Na thomu o mothong tova o el ur pelie nge lomu esong, ako ranga ve ini el, na alal, na aning, na umtun. Na thomu o mothong tova o el mun lomu teunong pelie.
\v 4 Na aro ve thomu o velpol a rem e, na toko i nongpoo thomu a ile vel, aro thomu o ngo inga nge vel aken, i pavurvur nge nang ako aro thomu o ploslelpot nge rem aken.
\v 5 Na aro ve tokokoere o nongpoo thomu avele, aro thomu o loslelpot nge rem aken. Na o tepluspot rem aken a ulue a evomu salemi a tokokoere otheki, mo ini ole patealinga ako o nongal nge a God ile riong avele, mo aro ole vothung kerenga i ngo reletun a or nge.”
\v 6 Lamako Jisas ile wainlanga areken o losa ma o esu esa a rumremre. Na o panongpol nge Panongpolong Sivenga na o pamimi ni multhangingare a pen elonga.
\v 7 Na Herot ako ini Galili angare oa nepes, i nongpola ur alavusnga ako i velpol ol. Ma ilemi ngo pelekpol, eneke toko pelie ako o ri ve, “Jon ako ini toko paninuonga i mimi werera a vuvepun.”
\v 8 Na oa pelie ako o ri ve va ini a Elaija i velpol werer. Na oa pelie o ri mun ve, “Ava ini a God ile riong elnga nomenganga omole ako i mimi werera mun.”
\v 9 Mako Herot i ri ve, “Na Jon ake tomo tho ria mo o sokolpot ikei lale, na toko aken kene ini ol i anga ako tho nongpol omaing engenga ako i oma i e?” Na i kath sovengalo ako aro i thepol a Jisas nge.
\v 10 Ma Jisas ile pakekere o lo werer ol, ma o ria Jisas nge ur alavusnga ako o oma i. Ma Jisas i wola or ma oenga inga ako o es a pen polpolnga ako i toth nge rem pomnga ako iion a Betsaida.
\v 11 Aveto toko na seng o nongpol i ako i es lale, mako o paneso sele i, ma o velpol a i nge. Ma i nongpoo or, ma i panongpol or nge a God ile thealing a tokokoere nge ranga ve ini nepes. Na i pamimi toko na seng areko oni multhang.
\v 12 Na toth nge nang le sivlukong na Jisas ile wainlanga or mule pa omole pothoi or aini aken o es a i nge, ma o ria i ve, “Na i sivenga ako aro wong pakepot toko na seng a rumremre la mo aro o el aning nge, na o nokolkol nge, eneke wop ake te voth nge ini pen polpolnga.”
\v 14 Eneke totomonere oa titaling i mul nge 5,Ave Jisas i ria ile wainlangaere ve, “Thomu o ria or mo o men nge avlung avlung mo mule pa lim nge avlung omole omole.”
\v 15 Mako Jisas ile wainlangaere o ria or venen aken, lamako o menu ol.
\v 16 Lamako Jisas i ela bret or lim aken, na silang or aini aken, ma ipo watha a sepsa la ma i ri sivengaing a God nge. Mako i reku bret na i insau silang ma i sungu i a ile wainlangaere nge, mako o sungsung ol i a toko na sengre nge.
\v 17 Ma or alavusnga o an, ma osa pup. Ma oa aning uluo o patu i nge alal or or mule pa omole pothoi or aini.
\v 18 Ma nge nang omole ako Jisas ienga i voth ma i nong. Na ile wainlangaere o velpoltun a i. Ma i nina or ve, “Na toko na sengre o ri ve va, tho ini ao?”
\v 19 Ma o olal ile riong ve, “Na oa pelie o ri ve: Wong ini a Jon ako ini toko paninuonga. Na pelie mun o ri ve: Wong ini a Elaija. Na pelie mun o ri ve: Wong ini a God ile riong elnga nomenga anga omole ako i mimi werera mun.”
\v 20 Ma i nina or ve, “Na thomu kene o rivenga, tho ini ao?” Ma Pita i olal ile riong ve, “Wong ini toko ako God i ateal i mo aro i el werer ile tokokoere.”
\v 21 Ma Jisas i ri engeng a or nge ve, o mothong tova o rimilimlem riong aken a tokokoere nge.
\v 22 Na Jisas i ri ve, “Naro Toko Pomnga Itun aro i el sisisong puluanga. Naro Judare oa pompomere, na prisre ole mukalingare, na pamirealingare nge a Moses ile patorong, aro o pilalpot i naro o pun rin i. Naro nang or me aro i vus lamo i los werera mun a vuvepun.”
\v 23 Ma i ria or alavusngare ve, “Na aro ve toko i sis ve i panes tho, aro i paesu i ruru na i mothong tova i panes isivenga ilemi, naro i potun isivenga ia won ngoronga nge nang elonga mo aro i panes tho.
\v 24 Eneke toko ako i krim engeng isivenga ile mimiong, aken aro ile mimiong aro i penthal. Aveto toko ako i mothong isivenga ile mimiong panesnga, mo aro i panes tho, aro i el mimiong ako ile vusonga avele.
\v 25 Na aro ve toko e i el ile ur elonga pulua ake ru a ulue, aveto panen nge ile rinong, aro ve ioni i kerenga, aro ile ur elonga aro i opoal i avele.
\v 26 Na aro ve toko e ako ile maral nge tho na lek riong, aro Toko Pomnga Itun ile maral mun nge toko aken, tova i velpol ini nepes tomo nge ile engenging tomo nge itema na ensel riringare ole engenging mun.
\v 27 Na tho ri vengvenga e thomu, na thomu pelie ake ru o mit aro thomu o rin rongan naro thomu o thopol a God ile thealing a it nge ranga ve ini nepes.”
\v 28 Ma Jisas i oma riong aken, lama nge nang or limme i vus, ma i wola a Pita, Jems na Jon ma o esa a tete polemi la, mo aro o nong nge.
\v 29 Ma i nong na itheki lemi i eksing ma i rel rintet na ia teunong i velpol ma i tolilis na i veleles rintet.
\v 30 Na a ur e avele na toko or aini ako o velpoltun a i ma o ri tomo nge i. E ini a Moses na e ini a Elaija.
\v 31 Na or paini o velpol tomo nge a God ile tolilisong. Na or paini o ri tomo nge a Jisas nge ile rinong ako i toth aro i velpol a Jerusalem.
\v 32 Na Pita ome ithangangaere otheki nongnong mako o nokolkol. Ma o vurpol werera na o thepol a God ile tolilisong ako i velpol a Jisas nge na o thopol mun toko or aini ako o mit tomo nge i.
\v 33 Na toth ol ako aro toko or aini aken o loslelpot ol nge a Jisas mo o es, na Pita i ria Jisas ve, “Pamirealinga, i sivenga ake them voth inga ake, naro them aria valvale or me, naro omole ini lom na omole ini a Moses ile na omole ini a Elaija ile.” Na Pita ilemi mire senu nge uneke ako i ri nge kene avele.
\v 34 Na rongan Pita i ri na songen aolonga ako i seltun or ma o ngeip rintet.
\v 35 Ma lenging ako i espot a songen aken lemi ma i ri ve, “Ake ini tuk, ako tho ateal i lale ve aro i oma lek omaing. Naro thomu o nongal ile riong.”
\v 36 Na lenging aken i vusu, lamako o thepola Jisas ienga ako ru i mit ol. Na nge wop lemi ako Jisas rongan i mimi, ile wainlanga or me aken o ria toko e avele nge uneke ako o thepol i lale.
\v 37 Na nge erangunga ma o losa a tete aken ma o esu me. Ma toko na seng pulua ako o thepolo or.
\v 38 Na toko omole ako ru nge toko avlung aken i presa ve, “Pamirealinga, tho nong wong, wong thepol tel tuk tomonnga ake, eneke tuk re inga omole ake.
\v 39 Na tamata kerenga e ako i rero i nge nang elonga ma i walal kerere, ma tamata kerenga aken i rero i ma sawirwir i na ia molpe i palalas a iwo. Na i pakerenga rintet ini peti, na i lopot virial a i nge avele.
\v 40 Na tho tangoso a lom wainlangaere nge ve, aro o wistetpot tamata kerenga aken, aveto o pavurvur avele.”
\v 41 Ma Jisas i olal ile riong ve, “Na thomu toko na seng ake o mimi nge wop lemi ake, lomu lemioong tie avele. Na lomu vothung i kerenga. Na tho potun lomu matheong evelelnga naro tho voth tomo e thomu palolo avele. Na penva aro lomu lemioong aro i engeng?” Na i ria wain aken itema ve, “Wol tum tomonnga aken a tho nge me.”
\v 42 Na wainlanga atiken i es toth ol a Jisas nge me, ma tamata kerenga aken i pamatu i ruru ma sawirwir rintet i, aveto Jisas i vol tamata kerenga aken, ma i pamimi werer wainlanga aken mako i pake werer i a itema nge la.
\v 43 Ma or alavusnga o kukuk rintet nge a God ile engenging aolonga aken. Ma toko na seng rongan olemi pelekpol nge ur alavusnga ako Jisas i oma i. Ma Jisas i ria ile wainlangaere ve,
\v 44 “Naro thomu o ta senu telngomu mo o nongpol riong ake, aro o sung Toko Pomnga Itun a toko kerengare omeni.”
\v 45 Aveto ile wainlangaere olemi mire nge riong aken tepun mirenga e avele. Eneke God i parong kine riong aken mirenga a or nge. Ma o ngeip nge ininanga, ako aro i ria or nge riong aken mirenga.
\v 46 Ma nge nang e ako Jisas ile wainlangaere o ser pel nge ako aro oa kathnga aro i aolonga nge or.
\v 47 Ma Jisas ilemi mire nge olemi, mako i wola wain atiko ma i pamitu i totho a ilo sei.
\v 48 Ma i ria ile wainlangaere ve, “Na toko ako i paruru isivenga na i nongpoo wain ti e ranga ve ini wainlanga atike, eneke ilemio nge tho, akennga kene i nongpoo ako ini tho. Na toko ako i nongpoo tho, kene i nongpoo ako ini toko ako i pake tho me, eneke toko ako ilemi ve ini toko polpolnga ako ru a thomu nge, aken ini toko aolonga a God itheki.”
\v 49 Ma Jon i ria ve, “Toko Pomnga, them thepol toko e ako i wistetpot tamata kerenga nge iom, ma them rial vet i nge, eneke i voth tomo nge it avele.”
\v 50 Aveto Jisas i ria i ve, “Na thomu o mothong tova o rial i nge, eneke toko ako ini lomu ngarang avele aken aro ini thongomu.”
\v 51 Na i toth lale ako aro Jisas i esa a pen aurvet la, mako ile lemirumong i engeng ol ako aro i esa a Jerusalem.
\v 52 Mako i pake tokokoe pelie mo aro o mukal mo o eso a rem e ako a Samaria mo aro o thopol vet vel pelie ako aro o ngo nge
\v 53 Aveto rem lemiare, oni plong ve aro o nongpoo a Jisas. Eneke olemi mire ako aro i es a Jerusalem la, mo i lotu nge. f
\v 54 Na ile wainlanga or aini ako ini a Jems ome a Jon o thepol tokokoe Samaria angare ole vothung aken, ma or paini o nina Jisas ve, “Toko Pomnga, wong sis ako aro them paini them lengu won sesenga a sepsa me mo i ongtun tokokoe areke?”
\v 55 Aveto Jisas i eksing werera ma i vol or paini.
\v 56 Mako o es ol a rem relnga ol la.
\v 57 Na Jisas tomo nge ile wainlangaere o es a sovengalo la. Na toko omole ako i ria i ve, “Na pen alavusnga ako aro wong es nge, aro tho panes tomo wong nge.”
\v 58 Ma Jisas i ria i ve, “Na nanau kleng lemimi anga ile siklip i voth. Na menre ole ring i voth. Aveto Toko Pomnga Itun imei avele ako aro i ngo nge.”
\v 59 Ma Jisas i ria toko relnga mun e ako ve, “Wong es me mo panes tho.” Aveto toko aken i ria ve, “Toko Pomnga, som wompot tel tho, mo tho es mo tho tetun tel ok vovo.”
\v 60 Ma Jisas i olal ile riong ve, “Na tokokoe areko o rin lale, aro osivenga o tetun ole angare ako o rin mun. Aveto aro wong es mo wong panongpol nge a God ile thealing a it nge ranga ve ini nepes.”
\v 61 Na toko relnga mun e ako i ria mun a Jisas ve, “Toko Pomnga, aro tho panes wong, aveto aro som wompot tel tho, mo tho lo werer mo tho paioal tel lek vel lemiare.”
\c 10
\v 1 Lamako Jisas i atealpot ile wainlanga or mule pa limai pothoi or aini, ma i pakepot or mo o es aini aini mo o mukal tel nge rem pomnga na rumrem areko ilemi ve aro i es nge.
\v 2 Na i ria or ve, “Na aning pulua ako i motutet ako a ometa, aveto umonga pulua avele ako aro o el aning areken. Naro thomu o nong engeng nge ometa tokoninga mo aro i pake toko umonga pelie mo o veliloala aning areken.
\v 3 Naro thomu o es! Tho pakepot thomu ranga ve ini sipsip tutun areko o voth a nanau kleng angare oa lemimi.
\v 4 Naro thomu o mothong tova o el umtun le ngoinga, na alal na evomu salemia. Naro thomu o mothong tova o pathokeal tokokoere a sovengalo aro vene mo o mitroal thomu.
\v 5 Na aro ve thomu o eso a vel e lemi, aro a mukaling aro thomu o ri vene, ‘Aro God ile lemi moring aro i voth a thomu nge.’
\v 6 Na aro ve toko lemi mornga e i voth nge vel aken, aro lemi moring aken ru thomu o ri nge, aro i es a toko aken nge. Aveto aro ve toko lemi mornga e avele ako i voth, aro lemi moring aken ru thomu o ri nge, aro i lo werer a sivengomu nge me.
\v 7 Naro thomu o voth inga nge vel aken, naro thomu o an na o thin ur inga areko o sungu i a thomu nge, eneke toko umonga aro i el iolonga. Na thomu o mothong tova o koru kora a vel elonga, mo o theo theo oa ur pelie.
\v 8 Na aro ve thomu o eso a rem pomnga e, na aro ve o nongpoo thomu, aro thomu o an inga aning ako ru o sungu i a thomu nge.
\v 9 Naro thomu o pamimi ni multhangingare ako ru o voth nge, naro thomu o ria or ve, ‘God ile thealing a it nge ranga ve ini nepes, i toth ol a thomu nge lale.’
\v 10 Aveto aro ve thomu o eso a rem pomnga e, naro o nongpoo thomu avele, aro thomu o es a rem pomnga aken lemi pat na o ria or ve,
\v 11 ‘Na lomu rem pomnga a vuvus i tetuno a evemem, aro them thobirpot i mo them pathengal thomu ako vothung aken thomu o oma i kene i sivenga avele. Aveto aro lomumu mire ako ve God ile thealing a it nge ranga ve ini nepes, i toth ol a thomu nge lale.”’
\v 12 Na Jisas i ria mun ile wainlangaere ve, “Na tho ria thomu, nge nang ako God i ateal i lale ve aro i pamit toko na seng nge riong, paomelaling ako aro God i sung nge rem pomnga aken, aro i aololeltun paomelaling ako aro i sungu i nge rem pomnga a Sodom.” g
\v 13 Mako Jisas i ria mun ve, “Patong toko na seng Korasin angare, na tomo mun nge toko na seng Betsaida angare. Eneke tova ve toko e i es a rem pomnga a Tair na Saidon na i oma pakukukaling pulua ako ranga ve tho oma i ake ru a thomu nge lale, aken aro palolo vet avele na Tair na Saidon angare aro o eksing olemi, na o teuna teunong ako ini lemi kerereong a teunong na o vor vor vuvus a opounga ako aro i pateal ve o lel okime, nge ole vothung kerengare lale. Aveto thomu kene avele. h
\v 14 Na nge nang ako aro God i pamit toko na seng alavusnga nge riong, paomelaling ako God i sungu i a thomu nge, aro i aololeltun paomelaling ako aro i sungu i a toko na seng ako a Tair na Saidon.
\v 15 Na thomu tokokoe Kaperneam angare aro God i papomnga thomu mo o roro rintet avele, aro i paesu rintetu thomu ruru!”
\v 16 Ma Jisas i ria mun ile wainlanga or mule pa limai pothoi or aini aken ve, “Toko ako i nongal thomu, akennga i nongal ake ini tho. Na toko ako ikime lelalpot thomu, akennga ikime lelalpot ake ini tho. Na toko ako ikime lelalpot tho, akennga ikime lelalpot ake ini toko ako i pake tho me.”
\v 17 Lamako tokokoe or mule pa limai pothoi or aini ako Jisas i pake or, o lo werer ma olemi sivenga rintet, ma o ri ve, “Toko Pomnga, ine tamata kerekerengare o nongal mun inga them ako them wistetpot or nge iom.”
\v 18 Ma Jisas i olal ole riong ve, “Tho thopol a Satan ako God i asespot i a sepsa me ranga ve ini pen kitnga.
\v 19 Na o nongpol, tho sung engenging a thomu nge lale. Na thomu o pavurvur ako aro o tepetuntun pilimo kerenga na telenga. (picture) Na thomu o pavurvur ako aro lomu mong lomu ngarangre ole engenging alavusnga. Na ur e i pavurvur aro i pakerenga thomu avele.
\v 20 Aveto thomu o mothong tova olemi sivenga nge ako tamata kerekerengare o nongal thomu, aro sapase thomu ako God i watu iomu a ile erere nge lale ako a pen aurvet.”
\v 21 Na nge ole lo wererong Oni Riringa i pavual a Jisas nge lemi sivengaing ma i ria ve, “Vovo, ong ini Toko Pomnga nge pen aurvet na ulue. Na tho ri sivenga nge ong, eneke ong parong kineal ur areken nge toko powe ninengare tomo nge areko ole mire i aolonga. Na ong pathengal i inga nge toko areke o es nge pamirealing avele. I nunganga, Vovo, ong panes inga ako ini lomum mako ong oma i venen aken.”
\v 22 Na Jisas i ria ile wainlangaere ve, “Na vovo i sungu ur alavusnga a menik lale. Na toko e avele ilemi mire nge itun, itema inga ilemi mire nge i. Na toko e avele ilemi mire nge ok vovo aken, ini itun tomo nge tokokoe areko itun i ateal or ve aro i pathengal i a or nge. Na or inga ako aro olemi mire nge ok vovo.”
\v 23 Lamako Jisas i eksing a ile wainlangaere nge, ma i ria inga oenga nge ve, “lemi sivengaing aro ini lomu, eneke thomu o thepol ur areko thomu o thepol i lale.
\v 24 Na tho ria thomu, nomenga God ile riong elngare na nepesre o sis ako ve o thepol ur areko thomu o thepol i, aveto o thepol ol i avele. Na o sis ako ve o nongpol riong areko thomu o nongpol i, aveto o nongpol ol i avele.”
\v 25 Nge nang omole ako toko omole ako ini pamirealinga nge a Moses ile patorong, i mita ma ia pun ako ve i tongporum a Jisas, ma i nina i ve, “Pamirealinga, aro tho oma neke ako aro tho el mimiong ako ile vusonga avele e?”
\v 26 Na Jisas i nina i ve, “Moses ile patorong i ri neke? Na ong tital i ma i ria ong vava?”
\v 27 Na toko aken i olal ile riong ve, “Aro omu sagu a God, ako ini omu pomnga, nge opomu alavusnga, na nge onumu alavusnga, na nge lomu engenging alavusnga, na nge lomumu alavusnga. Na aro omu sagu thongongomuere ranga ve ako omu sagu sivengomu.”
\v 28 Ma Jisas i ria i ve, “I nunganga, ong olal vengveng re i aken. Na aro ve ong oma i venen aken, aro ong el mimiong.”
\v 29 Aveto pamirealinga nge a Moses ile patorong aken ini plong ve ile mara nge ile ninong aken, mako i nina a Jisas ve, “Na anga ako ini thengengekre e?”
\v 30 Na Jisas ilemi ve aro i pathengal or nge toko kathnga ako aro oa sagu or mako i ri riong patongrumnga ake a or nge ve, “Toko Juda omole ako i lospot a Jerusalem, ma i esu a rem pomnga a Jeriko la. Ma i thopolo toko kemongare a sovengalo ma o siso i ma o kem ile ur elonga na o lo, na i ngo a sovengalo ma i toth ol nge ile riong.
\v 31 Na ur aken i velpol vengtun nge nang ako Juda a pris omole ako i es rum nge sovengalo aken. Ma i thepolo toko aken, aveto i gelteta inga a sovengalo wo peti epee na i es la.
\v 32 Na nge sovengalo mun re aken lotuonga a omainga ako ini Juda anga, i es mun nge, ma i velpol nge wop aken, ma i thepol toko aken ma i geltet mun a sovengalo epee ma i es la.
\v 33 Aveto toko Samaria omole ako i panes mun sovengalo aken, ma i velpol a toko aken nge. Ma i thepol i ma ilemi esal rintet i. i
\v 34 Ma i eso a i nge la, ma i odorok wel tomo nge vain a ia soroing areken nge, na i wistuno i re. Ma i visloa toko aken, ma i pangoa i a isivenga ia donki nge. Ma i pasong i a ngoaloinga a vel omole ako nge, ma i theal senu i nge.
\v 35 Lama nge erangunga i ela umtun silva or aini ma i sungu i a ngoaloinga a vel aken tokoninga nge, ma i ria i ve, ‘Aro ong theal senu toko ake, na aro ve ong ulpot lom umtun pelie nge ithealnga, panen aro tho lo werer mun vene ake me, aro tho olal werer mun lom ur elonga areken.”’
\v 36 Ma Jisas i pavus ile riong patongrumnga mako i nina mun pamirealinga nge a Moses ile patorong aken ve, “Lomum vava? Nge toko or me aken oa kathnga ithanga aken ru kemongare o siso i e?”
\v 37 Ma i olal a Jisas ile riong ve, “Ine toko ako ru ilemi esal rintet i ma i opoal i.” Ma Jisas i ria ve, “Ong es mo ong oma mun vothung ako i venen aken.”
\v 38 Na Jisas ome ile wainlangaere o es la. Ma o eso e rem e. Ma seng omole ako iion a Marta i nongpoo or a ile vel la.
\v 39 Na Marta itein omole ako iion a Maria i es me ma i menu totho ako ru a Toko Pomnga ieve tepun mo i nongpol ile pamirealing.
\v 40 Aveto Marta ilemi ngo pelekpol, eneke ienga inga ako i monsi aning omanga. Mako i es a Jisas nge ma i ria i ve, “Toko Pomnga, teik posnga i lolelpot ok, ma ini inga engek ake ru tho oma aning. Na lomum nge ake avele? Na ong ria i mo i es mo i opoal tho.”
\v 41 Aveto Toko Pomnga i olal ile riong ve, “Marta, Marta, lomum i ngo pelekpol na lomum pompom nge ur puluangare omanga.
\c 11
\v 1 Nge nang omole ako Jisas i nong nge pen e ako, ma i nong ma i vus ma ile wainlanga omole i ria i ve, “Toko Pomnga pamireal them nge nongong ranga ve ako Jon i pamireal ile wainlangaere nge.”
\v 2 Ma Jisas i ria or ve, “Na nge lom nongong aro ong ri vene, ‘Vovo, aro tokokoere o papomnga iom, na lom menong e nepes aro i esu me mo i theal toko ulue angare.
\v 3 Na nge nang omole omole aro ong sung emem aning ako i pavurvur nge lemem mimiong.
\v 4 Na lomum simikal lemem vothung kerenga, eneke lemimem simikal toko alavusnga ole vothung kerenga ako o oma i a them nge. Na mothong tova paeso them a tongporumong engenga lemi.”’
\v 5 Na Jisas i ri mun a or nge ve, “Na aro ve omu e i es a ithanga e ile vel la, nge pemlik lopat, mo i ria i ve, ‘Teik, sungu tel bret or me a tho nge me,
\v 6 eneke thengek i es me nge sovengalo lollonga, ma i velpol a tho nge, ave ok aning avele ako aro tho sungu i a i nge.
\v 7 Na ithanga ako i voth a vel lemi i olal ile riong ve, ‘Mothong tova pavothal tho. Vel thekia i pupal lale, ma them e tutukre them ngo a ngoinga lale. I pavurvur aro tho plosa ol avele, mo tho sungu ur e a wong nge.’
\v 8 Na tho ria thomu, I nunganga toko ako ini thongom, aveto aro i plosa avele mo i sung ur e a wong nge, aveto aro i plosa mo i sungu ur alavusnga ako ong oror nge, tova ong nin ororo i nge, na lom mara avele.
\v 9 Mako tho ria thomu, nin a God naro i sungu i a ong nge. Kath ur e naro God i pathengal i a wong nge. Na lengleng tomo nge a God naro i theppot vel thekia mo i opoal wong.
\v 10 Eneke toko alavusnga ako o nin a God, aro i sungu i a or nge. Na toko e ako i kath ur e, aro God i pathengal i a i nge. Na toko ako i lengleng tomo nge a God, aro i theppot vel thekia mo i opoal i.
\v 11 Omu e ako ini wain a vovo, aro ve tum i nina wong nge silang, aro wong sung pilimo a i nge avele.
\v 12 Na aro ve i nina wong nge otel, aro ong sung telenga mun a i nge avele. j
\v 13 Thomu ini toko ako lomu vothung kerenga, aveto thomu o pavurvur aro thomu o sung sungong sivenga a tutumuere nge. Na omu vovo ako i voth a pen aurvet ile vothung i sivenga, nge lomu vothung na aro i sung sungong ako i sivenga rintet ako ini Oni Riringa nge areko o nina i nge.
\v 14 Na Jisas i wistetpot tamata kerenga ako i ri ses, lamako tamata kerenga i lopot toko ako i ri ses mako i lengleng werer, na toko na sengre o kukuk nge.
\v 15 Aveto toko pelie a or nge o ri ve, “I wistetpot tamata kerengare nge a tamata kerengare oa pomnga ako ini a Belsebul, ile engenging.”
\v 16 Na pelie mun a or nge, o ri ve o tongporum i, ma o nina i ve aro i oma pakukukaling ako i pathengal or ve God i ateal i.
\v 17 Aveto Jisas ilemi mire nge olemi ma i ria or ve, “Aro ve rem omole o thomreu osivenga mo o pun werer mun pel, aro rem aken aro o vus. Na aro ve vel lemiare o pun werer mun pel osivenga, aro o vus mun.
\v 18 Na aro ve Satan ile angare o siso werer mun pel osivenga, aro o voth palolo avele. Thomu o ri ve tho wistetpot tamata kerengare nge a Belsebul ile engenging.
\v 19 Na aro ve i nunganga ako Belsebul i sung engenging a tho nge mo tho wistetpot tamata kerengare a tokokoere nge, anga i sung engenging aken a lomu wainlangaere nge mo o wistetpot tamata kerengare a tokokoere nge e? Mako lomu wainlangaere o pathengal thomu nge ako, lomu riong i nunganga avele.
\v 20 Aveto tho wistetpot tamata kerengare nge a God ile engenging, na omaing aken i pathengal thomu ako God ile menong e nepes i velpol a thomu nge lale.
\v 21 Na aro ve toko engenga tomo nge ile punonga alavusnga i theal tetal ile vel, aro ile ur elonga aro i ngo senu.
\v 22 Aveto, aro ve toko ako ile engenging i aolonga rintet, i pun tomo nge toko aken, aro ile mong i, naro i potunpot toko aken ile punonga alavusnga ako o opoesal i, naro i kem ile ur elonga mo aro i sungsung i a ithangangaere nge.
\v 23 Toko e ako ini thengek avele, ini lek ngarang. Na toko e ako i um tomo e tho na i wol tokokoere a tho nge me kene avele, akennga i wistet or.
\v 24 “Na aro ve tamata kerenga i lopot a toko omole nge, aro i esu esa a pen klangklanga mo i kath pen e ako aro i thau i nge. Ave i thopolo pen e avele ma i ria ienga nge ve, ‘Aro tho lo werer a lek vel la.’
\v 25 Mako i lo werer ma i thepol ako o athe senu ile vel ilemi lale na ur alavusnga i ngo vengveng.
\v 26 Lama i es ma i wol tamata kerenga or limai ako o kerenga rintet nge i, ma or alavusnga o rero a vel aken ma o voth nge. Mako toko aken ile mimiong i kerenga rintet nge ile mimiong teltelnga.”
\v 27 Ma Jisas ile riong aken i vusu inga mako seng omole ako a lemi pat i ripot, ma i ria i ve, “lemi sivengaing i aolonga nge seng ako i pop wong na i pasusu wong.”
\v 28 Aveto Jisas i olal ile riong ve, “Ena, aveto lemi sivengaing i aolonga rintet nge areko o nongal a God ile riong na o panes i.”
\v 29 Na toko na seng pulua o mit kalalual a Jisas ma i ria or ve, “Toko na seng alavusnga ako o mimi ponange, ole vothung i kerenga rintet, eneke o engeng ve aro o thepol pathepolong ako ini God ile patealing, aveto patealing e avele aro i velpol, ini inga patealing omole ako God i oma i a Jona nge.
\v 30 Uneke ako i velpoltun a Jona kene, ini patealing a Ninive angare nge, ranga ve ini mun i, uneke ako aro i velpoltun a Toko Pomnga Itun, aro ini patealing a toko na seng alavusnga ako o mimi ponange. k
\v 31 Na panen nge nang ako God aro i pamit tokokoere nge riong, aro seng ako ini nepes a Seba l ako ini Juda anga avele, aro i mita mo i teltun thomu Juda areko o mimi ponange omu, nge lomu nong rerong. Eneke nomenga seng aken i plosa nge rem melanga rintetnga me ma i nongpol a Solomon ile riong ninenga ako God i sungu i a i nge. Na o nongpol, ponange toko omole ako i pomnga rintet nge a Solomon, i ake ru i voth, ake ini tho, aveto numu plong nge lek riong nongpolnga.
\v 32 Na e mun e ako, panen nge nang ako God aro i pamit tokokoere nge riong, aro toko Ninive angare ako or ini Judare avele, aro o mita, mo o teltun mun thomu Juda areko o mimi ponange omu, nge lomu nong rerong. Eneke nomenga o nongpol a Jona ile panongpolong, mako o lel okime nge ole vothung kerenga. Naro thomu o nongpol, ponange ur omole ako i pomnga rintet nge a Jona, i ake ru i voth, ake ini tho, aveto numu plong nge lek riong nongpolnga.”
\v 33 Na Jisas i ria ve, “Na aro ve toko e i pasise the lalainga, i mothong tova i parong kineu i a vel thewo, na i mothong tova i pasopalu i nge alal. Aveto aro i pamona i a imei mo aro tokokoere aro o thopol iannga tova o es a vel lemi.
\v 34 The lalainga i eso a thekum na ong ate a lomum. Na aro ve thekum i nine, aro lomum alavusnga i nine. Aveto aro ve thekum i mideng, aro lomum alavusnga ia mideng.
\v 35 Naro wong naktet wong, mo aro lomum i nine inga na i mothong tova ia mideng.
\v 36 Na aro ve lomum alavusnga i nine na lomum epee tie ia mideng avele, aro ong ate ur alavusnga ranga ve ini the lalainga ako i totun ur elonga ako a vel lemi.
\v 37 Ma Jisas i pavus ile riong lama Parisi omole i nongpoo i mo i an tomo nge i. Mako i eso a vel lemi ma i menu mo aro i an.
\v 38 Na Parisi aken i kukuk nge ako Jisas i paut imeni avele ma i an.
\v 39 Mako Jisas i ria i ve, “Thomu Parisire o papis omu thinonga ome aninga okime aveto lomumu i vual nge vothung kerenga tomo nge pamumutaling.
\v 40 Thomu ini pepere, God i oma ikime tomo nge ilemi.
\v 41 Aveto aro thomu o sung lomu ur elonga, ako ranga ve ur ako i ngo a omu thinonga ome aninga lemi a toko le ur avelengare nge. Naro lomu omaing aken aro i pariripot thomu tomo nge lomu ur elonga a God itheki.
\v 42 Patong thomu Parisire, thomu o rivenga ako thomu ini toko riringa a God itheki, eneke won thoing ako o pawere a aning nge, thomu o omreu or mule aken mo o eltetpot omole mo o sungu i a God nge ako ini lomu sungong. Aveto thomu o oma vothing vengvenga a tokokoere nge, avele na omu sagu a God avele. Na i sivenga ako aro thomu o oma vothing vengvenga a tokokoere nge, naro omu sagu a God, na o mothong tova o modop vothung sivenga ako thomu o oma i lale.
\v 43 Patong thomu Parisire, eneke thomu o sis ako ve aro thomu o men nge menonga mukalinga, ako toko mukalingare o men nge ako ru a Judare ole lotuonga a vel lemi. Na thomu o sis ako ve aro tokokoere o pathokeal thomu a rem lemi.
\v 44 Patong thomu, eneke thomu o ranga ve ini vuvepun ako tokokoere o ate i avele na o tepelos i, aveto olemi mire nge avele, aro vene mo i pakromal toko aken a God itheki.” m
\v 45 Na pamirealinga omole nge a Moses ile patorong i ria i ve, “Pamirealinga, ong ri venen aken a Parisire nge, ma ong pakerenga mun iomem.”
\v 46 Ma Jisas i olal ile riong ve, “Patong thomu mun pamirealingare nge a Moses ile patorong, eneke thomu o oma Moses ile patorong panesnga ma i klipalaltun na sivengomu o opoesal tokokoere nge patorong panesnga avele.
\v 47 Patong thomu, eneke titovumuere olemi mire nge a God ile riong elngare, aveto o pun rin or. Na thomu mun, thomu o oma vuvepun sivenga a or nge, aveto thomu o nongal mun ole riong avele.
\v 48 Mako sivengomu o pathengal ako lomumu ve titovumuere ole vothung i sivenga, eneke o ate or ini a God ile riong elngare aveto o nongal ole riong avele mako o pun rin or. Na thomu o oma oa vuvepun mo i sivenga rintet, aveto thomu mun o nongal ole riong avele.
\v 49 Mako God ile lemirumong sivenga i ri vene nomenga, ‘Aro tho pake lek riong elngare tomo nge lek pakekere, a Israelre nge, mo o panongpol or nge lek riong, aveto aro o nongal or avele, mako aro o pun rin pelie na o pakerenga pelie.’
\v 50 Na titovumuere o pun rin a God ile riong elnga pulua ako i patea nge ulue ile pateaing ako nge a Abel ipunrinnga, mako o patopalal i nge a Sekaraia ipunrinnga ako o pun rin i a sungong a lekleka na Lotu Tepun a Vel a wop lemi. Na paomelaling nge a God ile riong elnga alavusngare opunrinnga aro thomu tokokoere ako o mimi ponange aro o el paomelaling aken panen. Eneke lomu lemirumong i ranga ve ini titovumuere ole lemirumong.
\v 52 Patong thomu pamirealingare nge a Moses ile patorong, eneke thomu o eltetpot vel thekia thepnga lale ako i es a God ile mire elnga nge. Na sivengomu thomu o eso nge avele. Na thomu o mit roal tokokoe areko o ri ve o eso a lemi.”
\v 53 Na Jisas i lolelpot vel aken, mako pamirealingare nge a Moses ile patorong tomo nge Parisire olemi kerenga rintet nge i mako o nin ororo i mo i ri nge ur pulua.
\c 12
\v 1 Na tokokoere o veliloalo pel ma o pom rintet ma o tepetuntun osivenga. Ma Jisas i panakal ile wainlangaere ve, “Thomu o nakalal thomu nge pokonongare ako ini Parisi ole le apaltetong ako i ranga ve ini is ako o parong posngati a bret nge, aveto i pawima pen elonga, aro vene mo ole pamirealing a thomu nge, aro i paaolonga lomu vothung kerenga.
\v 2 Na vothung ako i ngo kine aro i ngo pat panen, na riong ako i ngo kine aro panen aro or alavusnga olemi mire nge.
\v 3 Na lomu riong alavusnga ako thomu o ria i nge pemliknga, panen aro o nongpol i nge erangnga, na lomu riong alavusnga ako thomu o ri nungnung a engomu nge a vel lemi, panen aro o panongpol i a rem lemi pat.
\v 4 Na Jisas i ria ile wainlangaere ve, “Tho ria thomu thengengekre, o mothong tova o ngange nge areko o pun rin numu peti, aveto aro o oma ur e avele mun a thomu nge.
\v 5 Aveto aro tho pathengal thomu nge toko ako aro thomu o ngange nge i. Aro thomu o ngange nge a God, eneke i pavurvur ako aro i pun rin toko ini peti na nge ile engenging i pavurvur ako aro i asesa ioni a won sesenga nge ako ile vusonga avele. I nunganga aro thomu o ngange nge i.
\v 6 Na tokokoere o ol men posnga or lim nge toea or aini, ranga ve or ini ur polpolnga. Aveto God ilemi simikalu men omole e avele.
\v 7 Na God ilemi mire senu nge thomu, i pavurvur nge poungomu thoi omole omole titalnga. Na thomu o mothong tova o ngange nge tokokoere, eneke thomu toko omole omole o aolonga nge men puluanga a God itheki.”
\v 8 Na Jisas i ria ile wainlangaere ve, “Tho ria thomu, aro ve toko e i ria pulua oa lemimi na i ri ve, ‘Tho ini a Jisas ile’ aro Toko Pomnga Itun aro i ria God ile Enselre ve, ‘Toko aken ini lek.’
\v 9 Aveto aro ve toko e ikime lelaltun tho, aro Toko Pomnga Itun aro ikime lelaltun toko aken a God ile Enselre otheki.
\v 10 Toko e ako i ri riong kerenga nge a Toko Pomnga Itun, panen i pavurvur ako aro God ilemi simikal ile vothung kerenga aken. Aveto toko e ako i kelelal a God Ioni Riringa, panen aro God ilemi simikal ile vothung kerenga aken avele.
\v 11 Nge wop lemi ako tokokoere o pamit thomu nge riong, ako a Judare ole lotuonga a vel lemi eve a gavman ole mukalingare otheki, thomu o mothong tova lomumu rit nge lomu lelong ako aro thomu o ri.
\v 12 Eneke nge wop lemi ako aro thomu oma lelong, God Ioni Riringa aro i opoesal thomu nge riong ako aro thomu o ri a or nge.”
\v 13 Na toko omole ako ru a pulua oa lemimi i ria Jisas ve, “Pamirealinga, ria teik pomnga mo aro i omreu emem vovo ako i rin lale ile ur elonga mo i sungu lek.”
\v 14 Na Jisas i olal ile riong ve, “Teik, lek engenging avele ako aro tho omreu ur areken a thomu paini nge.”
\v 15 Lama Jisas i ria or alavusnga ve, “Thomu o nakalal thomu na o mothong tova o theseal, eneke i pavurvur aro thomu o el mimiong nge lomu ur le pomong avele.”
\v 16 Na i ri riong patongrumnga a or nge ve, “Toko omole ako i voth kene ia ometa i pavelpol wit monnga pulua.
\v 17 Lama i ria isivenga ma i ri ve, ‘Pen e ako i pavurvur avele ako aro tho parong lek wit monnga nge. Naro tho oma neke?
\v 18 Aro tho oma vene, aro tho teu lek wit a velre mo aro tho ari mos or alavusnga mo i aolonga. Naro tho parong lek wit monnga nge, tomo nge lek ur elonga.
\v 19 Mako aro tho ria sivengek ve, “Lek ur elonga pom rintet ako i pavurvur nge tovupo pulua. Naro tho thau ol tho nge omaing naro tho an ol inga, na tho thin ol inga, na lemi sivengaing aolonga ako aro i voth a tho nge.”’
\v 20 Aveto God i ria i ve, ‘Wong ini ngongong, pan pemlik aro tho eltetpot lom mimiong. Lamo toko e ako aro i el lom ur elonga ako ong krimtuntun i.”’
\v 21 Na Jisas i patopalal ile riong vene, “I vene re ako nge toko areko o parong velilo ole ur elonga na o krimtuntuno i, aveto or ini toko le ur avelengare a God itheki.”
\v 22 Lamako Jisas i ria ile wainlangaere ve, “Na tho ria thomu, o mothong tova lomumu rit nge omu aning ako thomu o el mimiong nge. Na o mothong tova lomumu rit nge lomu teunong ako thomu o teun i a numu peti.
\v 23 Na mimiong i aolonga nge aning, na toko ini peti i aolonga nge ile teunong.
\v 24 Thomu o thopol vet kakrotre, ako o o won monnga avele na o veliloal won monnga avele, na ole vel avele, ako aro o parong oa aning nge. Aveto God i sung aning a or nge. Na thomu tokokoere o aolonga nge menre ako ro a God itheki.
\v 25 Aro ve toko e ilemi rit nge mimi lolloing, i pavurvur aro ile lemi ritong aken aro i pokespot ile mimiong nge nang omole avele.
\v 26 Na mimiong pokespotnga nge nang omole, ini ur posngati, aveto thomu o pavurvur omanga avele. Maken o mothong tova lomumu rit nge ur relnga pelie.
\v 27 Thomu o thopol vet ine punpolngare ole mitong, ako o um avele na o oma ole teunong avele. Aveto tho ri a thomu, Solomon ia nepes a malmaling i pavurvur nge wom punpolnga omole ia malmaling avele.
\v 28 Na God i pateun pilil polpolnga ako i voth ponange, na i penthal lelken, eneke tokokoere o ongtuna i. Na aro ve God i pateun pilil polpolnga aken, aro i pateun rintet senu thomu. Lomu lemioong a God nge kene i posngaingati.
\v 29 Na o mothong tova lomumu rit nge ur kathnga ako aro thomu o an i, na o thin i.
\v 30 Eneke toko ulue angare ako o lemio a God nge avele, or alavusnga olemi rit nge aning na thinong, aveto omu Vovo ilemi mire nge thomu, aro ve thomu o el ur areken avele, aro thomu o mimi senu avele.
\v 31 Aveto aro lomumu rum nge a God ile menong e nepes, naro i sung ur areken a thomu nge.
\v 32 Na Jisas i ria ile wainlangaere ve, “Tho theal tetal thomu ranga ve ini sipsipre, na o mothong tova o ngange, eneke omu Vovo ilemi sivenga ve aro i sungu ile menong e nepes a thomu nge.
\v 33 Thomu o sungu lomu ur elonga a toko le ur avelengare nge, mo lomu ur sivesivenga ako ro a pen aurvet aro i penthal avele, eneke aro i ngo nge umtun le ngoinga ako aro i minra avele. Naro lomu ur sivesivenga aro i vus avele, eneke toko kemonga aro i eso nge avele, naro inan i ariris i avele.
\v 34 Eneke aro lomumu i voth ol inga nge pen ako lomu ur sivengare o ngo nge.
\v 35 Na thomu o teun engeng omu teunongre, mo thomu o monsi nge umong, naro lomu the lalainga aro i to
\v 36 ranga ve ini umongare ako o men tetal ole mukalinga ako i lo werer nge sungaling a aning, aro ve i velpol a vel thekia, aro o theppot vel thekia nge i viri viri.
\v 37 Na sivengaing i voth nge umongare ako ole mukalinga i thopol or ako o the inga makola i velpol. Tho ria thomu, aro i eltetpot ile seltun naro i ria ile umongare ve aro o menu naro i sung aning a or nge.
\v 38 Na aro ve i velpol nge pemlik lopat, ma i thopol ile umongare ako o monsi lale, aro sivengaing i voth nge umonga areken.
\v 39 Naro lomumu rum lek riong ake, aro ve vel tokoninga ilemi mire nge nang ako toko keminga aro i es me, aro i mit roal toko keminga mo i eso a ile vel lemi avele.
\v 40 Na thomu mun, thomu o the, eneke Toko Pomnga Itun aro i es me nge nang ako lomumu rum ve aro i velpol nge avele.
\v 41 Na Pita i nina Jisas ve, “Toko Pomnga, ong ri riong patongrumnga aken a them nge eve a toko alavusnga nge?”
\v 42 Na Jisas i olal ile riong ve, “Anga ini toko umonga ako ile lemirumong i sivenga na i nongal nge ile mukalinga ile riong? Ini toko ako ile mukalinga i ria i ve, aro i theal senu ile vel lemiare naro i sung aning a toko umongare nge, nge nang ako i pateal i a or nge.
\v 43 Na aro ve ile mukalinga i lo werer na i thopol ako toko aken i panes senu ile riong, aro i oma vothung sivenga nge toko umonga aken
\v 44 Tho ri nunganga nge thomu, aro i sung omaing a toko umonga aken nge mo aro i theal ile ur elonga alavusnga.
\v 45 Aveto aro ve toko umonga aken i ria ienga nge ve, ‘Lek mukalinga i voth palolo naro i lo werer viri viri avele.’ Mako i siso toko umongare tomo nge seng umongare, na i an na i thin thei engenga mako itheki vaisis.
\v 46 Na aro ve ile mukalinga i lo werer nge nang ako toko umonga ilemi rum ile mukalinga ile velpoling nge avele, aro ile mukalinga aro i paomelal rintet i naro i pasong i a toko kerengare ole pen.
\v 47 Toko umonga ako ilemi mire nge ur ako ile mukalinga i ri ve aro i oma i, aveto i monsi nge ur aken omanga avele, aro i el paomelaling aolonga rintet nge.
\v 48 Aveto toko umonga ako ilemi mire nge ur ako ile mukalinga i ri ve aro i oma i kene avele, na i oma vothung kerenga, aro i el paomelaling posngati. Na aro ve God i sung ur pulua a toko e nge, aken aro God i engeng ve aro toko aken i olal werer i, nge ur pulua. Na aro ve God i sung ur pulua rintet a toko e nge, aken aro God i engeng ve aro toko aken i olal werer i, nge ur puluanga rintet.
\v 49 Jisas i ria or ve, “Tho velpol mo aro tho sung a God ile won sesenga a tokokoere nge ake ru a ulue. Na lemik ako ve won sesenga aken i anlel lale.
\v 50 Naro matheong i seltun tho ranga ve ini thei ako i seltun toko ako i el paninuong. Na lemik kerere, i pavurvur ako aro matheong areken i vus. n
\v 51 Lomum rum ako ve tho velpol mo aro tho pavelpol lemi moring a ulue ake? Avele, aro tho omreu tokokoere.
\v 52 Na i patea ponange na evelelnga ol, ako a vel omole toko or lim ole ngarang pel naro or me oa epee na or aini oa epee na or aini ole ngarangtun or me, eneke pelie ole lemioong a tho nge, na pelie avele.
\v 53 Avovoengaere aro ole ngarangtun otutunre na aro otutunre ole ngarangtun otitemaere. Na aninaengaere ole ngarangtun otutun sengengaere na otutun sengengaere ole ngarangtun oninaere. Na sengre ome otiteviere aro ole ngarangtun pel.
\v 54 Na Jisas i ria toko puluangare ve, “Thomu o thopol vit theki ako i esa me, na thomu o ate i ma o ri ve, ‘Aro vit i mol.’ Mako vit i molu.
\v 55 Na thomu o rov thue ako i thu me, na thomu o ate ako ini nangpo, ma o ri ve, ‘Aro pen i velvel.’ Mako i velpol ma i velvel.
\v 56 Thomu ini toko le apaltetongare, thomu o thopol ulue na sepsa ma o ate ur ako aro i velpol. Na thomu o thopol lek omaing, aveto numu plong ve o ate ur ako God aro i oma i, nge wop lemi ake.”
\v 57 Jisas i ria or ve, “Numu plong ve aro thomu o panes vothung vengvenga.
\v 58 Aro ve toko e i ri ve i pamit ong nge riong, na i wol ong a rionga a vel, aro ong pavengveng rumso lom riong tomo nge i. Aro ve avele, aro i ti wong a rionga a vel la, naro riong nongpolnga aro i sung wong a nisosthonga imeni, naro i paeso wong a mang a midenga lemi.
\c 13
\v 1 Na nge wop lemi aken tokokoe pelie o voth, ma o ritet a Jisas nge tokokoe Galili angare, ako o oma ole sungong a God nge, mako Pailat ile punongare o pun rin or.
\v 2 Na Jisas i olal ole riong ve, “Lomumu ve tokokoe areko o rin venen aken, eneke ole vothung kerenga i mukal nge Galili alavusngare?
\v 3 Avele, tho ri a thomu, aro ve kimomu leltun lomu vothung kerengare avele, aro o pun rinrin mun thomu alavusnga.
\v 4 Na lomumu rum nge toko or mule pa omole pothoi or limme ako o voth a Jerusalem a wop epee ako o apet i ini Siloam. Na vel roronga i mata a or nge mako o rin. Na lomumu vava? Lomumu ve ur kerenga ako i velpoltun or i pathengal thomu ve, ole vothung kerenga i mukal nge Jerusalem alavusngare?
\v 5 Avele, tho ria thomu, aro ve kimomu leltun lomu vothung kerengare avele, aro thomu alavusnga o rinrin mun venen aken.”
\v 6 Na Jisas i ria riong patongrumnga a or nge. Na i ria ve, “Toko omole ako i o pupos a ia ometa. Lamako i ri ve i kath pupos aken monnga. Aveto i thopolo monnga e avele.
\v 7 Mako i ria ia ometa thealnga nge ve, ‘Thopol, tovupo or me i vus lale, ako tho kath pupos ake monnga, aveto tho thopol e avele. Na tetela i mo i pua. Eneke i an polpol ulue.’
\v 8 Aveto ia ometa thealnga i olal ile riong ve, ‘Toko Pomnga, aro i mit tel venen, nge tovupo omole mun aro tho to kalalual i mo tho parong vareo tan pelie nge.
\v 9 Na aro ve i mon nge tovupo aken aro i sivenga, na aro ve avele aro o tetela i mo i pua.”’
\v 10 Nge nang rialonga omole Jisas i pamireal tokokoere a Judare ole lotuonga a vel lemi.
\v 11 Na seng omole ako i voth ako tamata kerenga i voth a i nge, i pavurvur nge tovupo or mule pa omole pothoi or limme. Na tamata kerenga aken i oma i ma ikime i lou, ma i pavurvur aro i pavengveng ikime avele.
\v 12 Na Jisas i thopol seng aken, ma i lenga i, ma i ria i ve, “Wong seng aken, num multhanga i vus re aken.”
\v 13 Na i paronga imeni alaini a i nge, na a ur e avele na seng aken ikime i vengveng werer, ma i risea God iion roro.
\v 14 Aveto mukalinga nge lotuonga a vel aken, ilemi klingtun a Jisas, eneke i pamimi werera seng ako nge nang rialonga. Mako i ria tokokoere ve, “Nang or limae ako i voth ako aro te oma nge, naro thomu o es mo o pamimi thomu nge nang elonga aveto nge nang rialonga avele.”
\v 15 Mako Toko Pomnga i olal ile riong ve, “Thomu ini le apaltetongare, nge nang rialonga thomu omole omole o kekrispot lomu bulumakau ome donki mo o ti or a thei mo o thin.
\v 16 Na seng ake ini a Abraham itevinga ako tamata kerenga i kintuntun i, i pavurvur nge tovupo or mule pa omole pothoi or limme. I vova ako aro tho kekrispot i nge nang rialonga avele, e?”
\v 17 Na ile riong olalnga i palemara ile ngarangre. Na tokokoere olemi sivenga nge ile omaing aurvet ako i oma i.
\v 18 Lamako i nina or ve, “God ile menong e nepes i ranga ve ini neke? Na aro tho patongrum ol i nge uneke ol e, mo aro lomumu mire nge, e?
\v 19 God ile menong e nepes i ranga ve ini won monnga, ako i posnga rintet ako o apet i ini ‘Mastet’. Na toko omole i ela i mo i o i a ia ometa. Ma i metaplo makola i velpol ini won aolonga ako menre o oma ole klu a imeninire nge.
\v 20 Na Jisas i nina mun or ve, “Aro tho patongrum a God ile menong e nepes e unekenga ol e, mo aro lomumu mire nge, e?
\v 21 I ranga ve ini yis ako seng omole i parong posngati a plaua ako i mathenga i pavurvur nge 20 kilo lemi, mako i pawima pen elonga.”
\v 22 Na Jisas i es nge ile esong a Jerusalem ma i patoral tokokoere nge rumrem areko i es nge.
\v 23 Na toko e i nina i ve, “Toko Pomnga, aro ini toko pelie inga ako aro o el mimiong ako ile vusonga avele?” Na Jisas i ria or ve,
\v 24 “Aro thomu o um engeng mo aro o eso nge vel thekia ako i posngati, eneke toko pulua o engeng ve aro o eso nge, aveto o pavurvur avele.
\v 25 Na nge wop lemi ako vel tokoninga i mita ma i pupal bibim vel thekia, aro thomu o mit a lalanga mo o ri ve o eso nge, mo o lenga ve, “Mukalinga, thepu vel thekia nge them.” Aveto aro i olal lomu riong ve, “Lemik mire nge thomu avele.”
\v 26 ma aro thomu olal ile riong ve, “Nomenga them an na them thin tomo nge wong, na wong patoral them a lemem rebo.”
\v 27 Aveto aro i olal mun lomu riong ve, “Lemik mire nge thomu avele. Thomu alavusnga lomu vothung kerenga na thomu o lolelpot tho.”
\v 28 Naro thomu o thopol ol a Abraham, Aisak, Jekop na God ile riong elngare ako o men nge a God ile menong e nepes, aveto aro thomu o voth a lalanga. Naro thomu o wal na o atet womu pupo, eneke thomu o rov sisisong aolonga.
\v 29 Naro tokokoere o plosa nge rem elonga ake ru a ulue naro o eso a God ile menong e nepes mo o men nge aning aolonga.
\v 30 Na Israela pelie ako o mukal tel nge a God ile riong nongpolnga aro ole ol a rumongaling naro o eso a God ile menong e nepes avele, aveto toko pelie ako o rumongal nge a God ile riong nongpolnga, aro ole ol a mukaling, naro o eso ol a God ile menong e nepes lemi.”
\v 31 Na nge wop lemi aken Parisi pelie o es a Jisas nge na o ria i ve, “Lolelpot pen ake mo es a pen relnga e, eneke Herot i sis ve aro i pun rin wong.”
\v 32 Na Jisas i olal ole riong ve, “Thomu o es la mo o ria toko le apaltetonga aken ve, “Aro tho wistetpot tamata kerengare naro tho pamimi tokokoere, nge nang pelie i pavurvur ako aro tho pavus lek omaing nge nang ako God i ateal i.
\v 33 Aveto aro tho es nge lek esong ponange na lelken na lela, eneke i sivenga ako aro God ile riong elngare aro o rin inga a Jerusalem, na nge rem ol e avele.
\v 34 Jerusalem, Jerusalem patong thomu, God i pake ile riong elngare a thomu nge, aveto thomu o so rin or, na i pake ile tokokoere a thomu nge, aveto thomu o pun rin or nge um. Nang pa pova ako tho ri ve tho rekolo thomu a tho nge me, ranga ve ini vareo ninanga ako i rekolo itutunre a ini giniti thewo, aveto numu plong.
\c 14
\v 1 Na nge nang omole, tokokoe areko ini umtun elnga tomo nge areko ole vothung kerenga o es mo o nongpol a Jisas ile riong.
\v 2 Na toko ako ini peti elonga i wim wim, i es ma i mitu a Jisas itheki lemi.
\v 3 Na Jisas i nina pamirealingare nge a Moses ile patorong, tomo nge Parisire ma i nina or ve, “Nge a Moses ile patorong, i pavurvur ako aro te pamimi toko nge nang rialonga eve avele?”
\v 4 Aveto o men porengreng. Na Jisas i krima toko aken ma i pamimi werera i, ma i pake i la.
\v 5 Lama i ria or ve, “Aro ve omu e itun eve ile bulumakau i matu a volo lemi nge nang rialonga, aro wong monteta i viri viri nge nang rialonga eve avele?”
\v 6 Aveto o pavurvur aro o olal ile ninong avele.
\v 7 Na Jisas i ate tokokoe pelie ako o seral nge menonga mukalinga. Mako i ria riong patongrumnga a or nge ve,
\v 8 “Aro ve toko e i nongpoo wong nge sungaling a aning, wong mothong tova seral nge menonga mukalinga, eneke aro ve i nongpoo toko ako i pomnga nge wong, na i velpol,
\v 9 aro toko ako i nongpoo thomu paini aro i es me mo i ria wong ve, ‘Sungu menonga ake a i nge.’ Naro lom mara na wong men ol nge menonga rumalinga.
\v 10 Aveto aro ve o nongpoo wong nge aning, aro wong men nge menonga rumalinga. Mako toko ako i nongpoo wong aro i es me mo i ria wong ve, ‘Teik, es me mo men a mukaling.’ Aro i papomnga wong a tokokoe areko o es nge aning otheki.
\v 11 Eneke toko areko o papomnga osivenga, aro God i paruru or. Na toko areko o paruru osivenga, aro God i papomnga or.”
\v 12 Lama Jisas i ria aning tokoninga ve, “Nge nang ako wong oma aning, mothong tova nongpoo thongongomre eve titeumre eve lom netre eve toko le ur pomngare, eneke aro o nongpoo werer wong mo wong el om aning olalnga.
\v 13 Aveto nge nang ako ong oma aning, aro wong nongpoo toko le ur avelengare tomo nge toko kime loturngare tomo nge toko eve lilngare, tomo nge toko theki prosngare,
\v 14 naro God i oma senu nge wong eneke o pavurvur aro o olal werer om aning avele. Naro God i olal werer i a wong nge, nge nang ako aro toko vengvengare o plos werera nge rinong.
\v 15 Na toko omole ako i men tomo nge or nge aning, i nongpola Jisas ile riong ma i ria i ve, “lemi sivengaing aolonga aro i voth tomo nge tokokoe areko o men nge aning ako a God ile menong e nepes lemi.”
\v 16 Na Jisas i olal ile riong ve, “Na toko omole i monsi nge aning aolonga na i nongpoo toko pulua.
\v 17 Na nge nang ako ia aning i monsi i lale, i pake ile toko umonga mo aro i ria tokokoere ako i nongpoo or mo i ria or ve, ‘O es me, ur alavusnga tho monsi i lale.’
\v 18 Aveto or alavusnga oni plong. Na toko teltelnga i ria vene, ‘O, ponange re ake tho ol ulue epee naro tho es mo tho thopol rum i. Tho pavurvur aro tho es wot avele.’
\v 19 Na toko mun e i ria vene, ‘O, ponange re ake tho ol bulumakau or mule ako ini lek umongare, naro tho es mo tho tongporum vet or nge omaing. Tho pavurvur aro tho es wot avele.’
\v 20 Na toko mun e i ria vene, ‘O, ponange re ake tho peange. Tho pavurvur aro tho es wot avele.’
\v 21 Na toko umonga aken i lo werer a ile mukalinga nge, na i ritet i nge or alavusnga ole riong. Na aning tokoninga ilemi kling rintet na i ria ile toko umonga ve, ‘Paviripot nge sovengalo elonga ako a rem pomnga na wong wola werer toko le ur avelengare tomo nge toko kime louloungare tomo nge toko eve lilngare tomo nge toko theki prosngare.’
\v 22 Lamako ile toko umonga i ria i ve, ‘Toko Pomnga tho oma ur alavusnga ako wong ri nge, aveto pen pelie aken ru rongan i voth.’
\v 23 Lama aning tokoninga i ria ile toko umonga ve, ‘Espot a rumrem a sovengalo tomo nge ometa a sovengalo na ri engeng tokokoere mo aro o eso a lek vel lemi mo i vual.
\v 24 Na tho ria wong, toko areko tho nongpoo tel or, e avele aro i an rum ok aning aolonga ako tho monsi i.”’
\v 25 Na nge nang omole toko puluanga rintet o es tomo nge a Jisas, na Jisas i eksinga ma i ria or ve,
\v 26 “Na toko e ako i sis ve aro i panes tho, aro ile asaguong nge tho, aro i aolonga rintet nge ile asaguong ako nge itema, inina, iewo sengenga, itutunre, ititeinre, ilulunre na isivenga ile mimiong mun, aro vene mo i velpol ini lek wainlanga avele.
\v 27 Na toko e ako i panes tho, aveto ini plong ve aro i potun isivenga ia won ngoronga, toko aken i pavurvur aro i velpol ini lek wainlanga avele.
\v 28 Aro ve omu e ako ilemi rum nge vel omanga aro i men tel mo i oma senu tel vel olonga mo ilemi mire nge ile umtun, i pavurvur ako aro i pavus vel aken eve avele.
\v 29 Na toko e aro ve i oma senu tel vel olonga avele, aro i patea vel aringa, aveto i pavurvur aro i pavus i avele. Naro tokokoere o thopol ile vel aringa naro o ri sililal i.
\v 30 Naro o ria ve, ‘Toko aken i patea vel aringa aveto i pavurvur aro i pavus i avele.’
\v 31 Aro ve nepes omole i es tomo nge ile toko punonga or 10,000 mo aro i pun tomo nge nepes ako i estun i nge punong tomo nge ile toko punonga or 20,000 aro i men tel mo ilemi rum senu tel ile punongare, o pavurvur nge punong eve avele.
\v 32 Na aro ve o pavurvur avele, aro i pake ile riong elnga mo i sangpolo nepes aken rongan i voth melanga naro i nina i ve, ‘Aro them oma neke mo te voth lemi moring?”’
\v 33 Na Jisas i patopalal ile riong na i ri ve, “I venen re aken nge thomu. Aro ve omu e i ri ve aro i velpol ini lek wainlanga aro i mothonglelu ur alavusnga ako ini ile.”
\v 34 Na Jisas i ria mun or ve, “Au ini ur sivenga, aveto aro ve imosisennga i vus, i pavurvur aro i mosisen werer ol avele.
\c 15
\v 2 Aveto Parisire tomo nge pamirealingare nge a Moses ile patorong o ri pompom nge a Jisas na o ri ve, “Toko ake i vova ake i nongpoo tokokoe areko ole vothung kerenga ma i an tomo nge or e?”
\v 3 Lama Jisas i ri riong patongrumnga a or nge, ma i ri ve,
\v 4 “Aro ve omu e ile sipsip or 100 i voth, na aro ve omole i penthal, aro i oma i va? Aro i mothonglelu tel sipsip or 99 a pen lalanga naro i es mo i ortet sipsip omole ako i penthal, i pavurvur ako aro i thopolo i.
\v 5 Ma nge ako i thopolo i, na ilemi sivenga rintet na i potuna i.
\v 6 Na i lo werer a ile vel. Lamako i leng veliloalo ithangangaere na i ria or ve, ‘Aro lemir sivenga eneke tho thopolo werer lek sipsip ako i penthal.’
\v 7 Na tho ria thomu, i vene re ako a pen aurvet, olemi sivenga rintet nge toko omole ako ikime lelaltun ile vothung kerenga, na lemi sivengaing aken i aolonga rintet nge lemi sivengaing ako nge toko or 99 ako ole vothung i sivenga.
\v 8 Na aro ve seng omole ile umtun or mule i voth na omole i penthal, aro i oma i va? Aro i pasise the lalainga, naro i athe ile vel, naro i the senu senu a pen elonga i pavurvur akola, i thoa i.
\v 9 Na nge ako i thoa i lale, lamako i leng veliloalo ithangangaere na i ria or ve, ‘Aro lemir sivenga, eneke tho tho werera lek umtun ako i penthal.’
\v 10 Na tho ria thomu, i vene re ako nge a God ile Enselre, ako olemi sivenga rintet nge toko omole e ako ikime lelaltun ile vothung kerenga.”
\v 11 Jisas rongan i ri na i ri mun ve, “Toko omole i voth ako itun or aini.
\v 12 Na itun opisoinga i ria itema ve, ‘Vovo, ong rin rongan, aveto tho sis ako ve aro wong thomreu lom ur elonga na sungu lek a tho nge.’
\v 13 Na nang pelie i lutetu na itun opisoinga i ela ile ur elonga na i tepolal i nge umtun, mako i lolelpot ole rebo, na i es nge rem melanga. Na nge rem aken i pavus polpol ile umtun nge magoning.
\v 14 Ma ile umtun i vus lale, ma mesi aolonga i velpoltun rem aken ma i men polpol na ia aning avele.
\v 15 Mako i es mo i ri ve i velpol ini umonga nge toko omole ako nge rem aken. Na toko aken i pake i mo i paan ile kiere. o
\v 16 Aveto aning ako o sungu i a i nge i aolonga avele, na mesipun i ma i pavurvur ako aro i an kiere oa aning aveto toko e avele i sung ur e a i nge.
\v 17 Lamako lemirumong sivenga i velpol werer a i nge, ma i ria isivenga nge ve, ‘Ok vovo ile toko umonga alavusngare osapup nge oa aning, na oa aning uluo i ngo, aveto tho voth ake, na toth aro tho rin nge mesipuniong.
\v 18 Aro tho plosa mo tho lo werer a vovo nge, naro tho ria i ve: Vovo, tho oma vothung kerenga nge a God tomo nge wong.
\v 19 Na tho ini toko sivenga avele, ako aro wong apet tho ini tum. Oma lom vothung a tho nge ranga ve ini lom toko umonga.’
\v 20 Mako i plosa ma i lo werer a itema nge la. Ave rongan i voth melanga nge itema ile vel, na itema i thopol i melanga ma ilemi esal i, ma i thopot a i nge mako i rekukalo i ma i angongoalo i.
\v 21 Na itun i ria i ve, ‘Vovo, tho oma vothung kerenga nge a God tomo nge wong. Na tho ini toko sivenga avele, ako aro wong apet tho ini tum.’
\v 22 Aveto itema i ria ile umongare ve, ‘Paviri, ela seltun sivenga rintetnga mo seltuna i nge. Na pateunu paspas a imeni. Na pateunu i nge esonga a ieve.
\v 23 Na ela bulumakau tun sivenga rintetnga mo pun rin i. Naro lemir sivenga nge aning aolonga.
\v 24 Eneke tuk ake i ranga ve i rin lale, aveto i mimi werer, na i penthal aveto i lo werer.’ Mako o patea ol nge aning.
\v 25 Na itun apamukong i oma a ometa lemi. Na nge ile lo wererong i es totho a vel ma i nongpol voleleong na sesing.
\v 26 Mako i lenga toko umonga omole ma i nina i ve, ‘O oma neke?’
\v 27 Na i olal ile ninong ve, ‘Teum i lo werer, na tomom i pun rin bulumakau tun sivenga rintetnga omole, eneke teum i lo werer senu inga.’
\v 28 Na itun apamukong ilemi kling ma i mothong esoong a vel lemi. Na itema i espot a i nge ma i ri riong mosnga a i nge, mo aro i eso a vel lemi
\v 29 Aveto i ri werer a itema nge ve, ‘Thopol, nge tovupo pulua tho um a wong nge ranga ve ini toko umonga, na tho nong sirik lom riong e avele. Aveto wong sung meme tun e a tho nge avele, mo aro tho oma aning tomo nge thengengekre.
\v 30 Aveto tum kerenga ake i pavus lom ur elonga tomo nge seng sovengalo angare. Na nge ile lo wererong wong pun rin bulumakau tun sivenga rintetnga nge i.’
\v 31 Na itema i olal ile riong ve, ‘Tuk, nge nang elonga wong voth a tho nge na ur alavusnga ako ini lek ini lom.
\c 16
\v 1 Na Jisas i ria ile wainlangaere ve, “Na vel ololonga tokoninga i voth na ile toko umonga i theal tetal ile vel ololonga aken. Na tokokoere o ri ve ine vel ololonga theal tetalnga i kem vel aken tokoninga ile umtun.
\v 2 Mako i leng i ma i ria i ve, ‘Ole riong i nunganga ako wong kem? Sung lom erere ako i ritet tho nge lom omaing. Eneke i pavurvur aro wong theal tetal ol lek vel ololonga aken avele.’
\v 3 Na toko umonga aken i ria isivenga nge ve, ‘Aro tho oma ol va? Eneke lek mukalinga aro i eltetpot tho, nge lek omaing. Na lek engenging i pavurvur nge ulue tonga avele, na lek mara nge ur pelie nonga.
\v 4 Lemik mire ol nge ur ako aro tho oma i mo aro tokokoere o nongpoo tho a ole vel, tova tho vus nge omaing.’
\v 5 Mako i leng toko omole omole ako oa thangaroong i voth a ile mukalinga nge. Na i nina toko ako i velpol tel ve, ‘Om thangaroong or pova i voth a lek mukalinga nge?’
\v 6 Na i olal ile ninong ve, ‘Wel imei aolonga or mule pa mule.’ Ma i ria i ve, ‘Ake ini erere ako om thangaroong i voth nge, na menu mo ong wat or mule pa lim viri viri.’
\v 7 Lama i nina toko aininga ve, ‘Na wong, om thangaroong or pova?’ Na i olal ile ninong ve, ‘Ok wit a alal or 1,000.’ Ma i ria i ve, ‘Ela lom erere ake na pakriku ol i nge 800.’
\v 8 Na ile mukalinga i risea ile theal tetalonga ako ini le apaltetonga, eneke i oma omaing ako i paesa ile mukalinga iion roro tomo nge ako aro i theal senu ile menong panen.” Na Jisas i ria or ve, “Tokokoe areko o panes vothung ulue anga, olemi mire senu nge sovengalo ako aro o sung umtun a tokokoere nge mo o velpol ini othanga, aveto tokokoe areko o panes vothung ako ini a God ile, olemi mire nge vothung aken avele.
\v 9 Na tho ria thomu, thomu o opoal tokokoere nge lomu ur ulue anga mo o elo a Toko Pomnga a ole mimiong, mo aro o velpol ini thongomu, naro panen tova lomu ur elonga i vus, God aro i nongpoo thomu nge rem ako mimiong i voth nge na ile vusonga avele.
\v 10 Na toko ako i theal senu ur posalnga aro i theal senu mun ur ako i pulua. Na toko ako i theal senu ur posalnga avele, aro i theal senu ur ako i pulua avele.
\v 11 Na aro ve thomu o theal senu ur ulue anga avele, aro thomu o pavurvur avele mun nge a God ile ur sivesivenga ithealtetalnga.
\v 12 Na aro ve thomu o theal senu toko relnga ile ur elonga avele, aro toko e aro i sung ur e mo ini lomu kene avele.
\v 13 Toko umonga omole i pavurvur aro i velpol ini toko or aini ole umonga kene avele, eneke aro ia sagu omole, naro ini silal aininga, eve aro ini silal omole, naro ia sagu aininga. Thomu o pavurvur aro o velpol ini a God ile umonga na tomo mun nge umtun ile umonga kene avele.”
\v 14 Na Parisire o nongpol a Jisas ile riong aken, na o ri sililal i, eneke oa sagu rintet umtun elnga.
\v 15 Na Jisas i ria or ve, “Thomu ini tokokoe areko o oma thomu ve thomu ini toko vengvenga a tokokoere otheki, aveto God ilemi mire nge lomumu kene i vengveng avele. Eneke ur ako i pomnga rintet a tokokoere otheki, ur aken kene God ini silal rintet i.”
\v 16 Na Jisas i ria or ve, “Moses ile patorong tomo nge a God ile riong elngare ole wating a erere nge, kene tokokoere o patoral or nge ma imulalnga nge a Jon ako ini paninuonga ile velpoling. Aveto Panongpolong Sivenga ako nge a God ile menong e nepes, i patea ol nge a Jon ile velpoling na i es ol la. Na toko alavusnga olo vurtun inga nge esoong nge.
\v 17 Aveto Moses ile patorong rongan i sivenga. Ulue na sepsa aro i penthal, aveto wating epee tie nge a Moses ile patorong aro i penthal avele.
\v 18 Ranga ve nge patorong ake. Toko e ako i mothong iewo sengenga na i peange werer mun nge seng relnga e, aken i aom seng. Na toko e ako i peange nge seng ako iewo i mothong tel i, aken seng aken i aom toko.
\v 19 Na Jisas i ri vene, “Toko le urnga e ako i voth. Na nge nang elonga i malmal nge teunong sivesivengare, na i an aning sivesivengare evelelnga.
\v 20 Na ako ru a ile vel thekia, toko ni akolikloknga ako iion a Lasarus, i men na ile ur e avele.
\v 21 Na i men mo i an toko le urnga ia aning epipeere ako i matmatpot a ia aning le ngoinga thewo. Na nanaure o es me ma o aromal ini akoliklokre.
\v 22 Lamako toko ako ile ur e avele i rin na God ile Enselre o ela i a pen aurvet la, na o pamenu i a Abraham ilo sei. Na toko le urnga aken i rin mun ma o tetun i.
\v 23 Ma i eso a toko kerekerengare ole pen ma i el sisisong aolonga nge. Na i thea la, ma i thopol a Abraham ako i voth melanga na Lasarus i men a ilo sei.
\v 24 Ma i lenga a i nge ve, ‘Vovo Abraham, lomum esal tho, na pake a Lasarus mo i parongu imeni pupo a thei lemi, mo aro i pameriru lek muma, eneke tho voth nge sisisong aolonga ake ru a won sesenga lemi.’
\v 25 Aveto Abraham i olal ile riong ve, ‘Tuk, aro lomum rum werer nge lom mimiong ako nomenga ako wong el ur sivesivengare, na Lasarus i el ur kerekerengare, aveto ponange ol i voth ol nge lemi sivengaing, na wong, wong voth ol nge sisisong.
\v 26 Na e mun e ako ruprup lukulukunga i voth a ar wop lale, na areko o sis ve aro o plosa ake ru a them nge mo o es a thomu nge wot, aro o pavurvur avele, na omu e i pavurvur avele aro i es kora ol a them nge me.’
\v 27 Na toko le urnga i olal ile riong ve, ‘I vene re aken, na tho nong engeng a wong nge Vovo Abraham, pake a Lasarus a ok vovo ile pen la.
\v 28 Eneke teik or lim aken ru o voth. Na Lasarus aro i es mo i panakal ole nge ve, o mothong tova o es nge rem ake ru sisisong i voth nge.’
\v 29 Na Abraham i ria i ve, “God ile riong elngare tomo nge a Moses, ole riong i ngo lale, na i sivenga ako aro titeumre o nongal ole riong.”
\v 30 Na toko le urnga i olal ile riong ve, ‘Aken i pavurvur avele, Vovo Abraham, aveto aro ve toko e ako i los werera nge rinong naro i es a or nge, aken aro o lel okime nge ole vothung kerenga.’
\c 17
\v 1 Na Jisas i ria ile wainlangaere ve, “Ur puluanga ako aro i velpol mo i pamatu tokokoere nge vothung kerenga. Aveto patong toko ako i pavelpol ur areken, aro matheong aolonga aro i el i.
\v 2 Na aro ve toko aken i toth aro i paleklek toko ako ile lemioong i motu rongan, i sivenga inga nge i tova ve tokokoere o kino anral aolonga a ikei na o asesu i a thev lemi, mo i vlu, moro aken i paleklek or avele, naro God i sung paomelaling aolonga a i nge avele.
\v 3 Na thomu o naktet sivengomu! Na aro ve teum e i oma vothung kerenga, aro wong vol i nge ile vothung aken, na aro ve i pamilem ile vothung aken, aro lomum simikal ile vothung kerenga aken.
\v 4 Na aro ve i oma vothung kerenga a wong nge pa or limai nge nang omole, na pa or limai i es a wong nge na ilemi kerere na i ri mosing a wong nge, aken aro lomum simikal ile vothung aken.”
\v 5 Na Jisas ile pakekere o ria Toko Pomnga ve, “Aro wong oma lemem lemioong mo i aolonga.”
\v 6 Na Toko Pomnga i ria or ve, “Aro ve lomu lemioong i posnga ranga ve ini won monnga ako i posnga rintet, aken thomu o pavurvur ako aro o ria vero ve, ‘Lelrisa sivengom alariripia mola o sivengom a thev.’ Naro won aken aro i panes inga ako ini lomu riong.”
\v 7 Na Jisas i ria tokokoere ve, “Aro ve omu e ile toko umonga ako i oma a ometa eve i theal sipsipre, na aro ve toko umonga aken i lo werer a lom vel, aro wong ria i ve, ‘Paviri me, mo ong an.’?
\v 8 Avele, aro ong ria i ve, ‘Aro ong monsi ok aning na ong nea om teunong sivenga na theal tetal tho, tova tho an na tho thin, lamo wong an ol na wong thin ol.’
\v 9 Na toko umonga i nongal inga ile mukalinga ikei, aveto ile mukalinga i ri sivenga nge i avele, na ako ini ole vothung vet aken.
\v 10 Na i venen re aken nge thomu, tova ve thomu o oma ur alavusnga ako tho ria thomu nge, aro thomu o ri ve, ‘Them ini toko umonga inga na them oma inga ur areko ong ria them nge.”’
\v 11 Na Jisas i es nge sovengalo ako i es a Jerusalem, nge sovengalo ako i thopot a Samaria na Galili oa wop.
\v 12 Na i es totho nge rem omole na toko or mule pa omole ako putput i voth a or nge, o es na o thopol tetal a Jisas na o mit mela nge i.
\v 13 Na o pres a i ve, “Jisas, Toko Pomnga lomum esal them.”
\v 14 Na Jisas i thopolo or ma i ria or ve, “Thomu o es a prisre nge mo o pathengal numu peti a or nge, mo aro o panunganga riong nge thomu ve, ‘Putput i vus.”’ Ma o es na rongan o voth a sovengalo lopat na oni peti i sivenga werer na o riri werer a God itheki.
\v 15 Na oa omole ako a or nge i thopol ako ini peti i sivenga werer, mako i lo werer a Jisas nge, na a sovengalo i pres viringa na i risea a God iion roro.
\v 16 Na toko aken i lo werer a Jisas nge ma i asesu isivenga a ulue a Jisas ieve tepun na i ri sivengaing a i nge. Na toko aken ini toko Samaria anga.
\v 17 Na Jisas i thopol toko aken, ma i ria ve, “Toko or mule ako o sivenga werer, na thongom or limpenel kala?
\v 18 I vava ake toko rem relnga inga ake i lo werer a tho nge me, ma i ri sivenga nge a God e?”
\v 19 Mako Jisas i ria toko aken ve, “Mita mo wong es. Lom lemioong inga ako i pasenu wong.”
\v 20 Na Parisi pelie o nin a Jisas ve, “God ile thealing a it nge ranga ve ini nepes aro i velpol penva?” Ma Jisas i olal werer Parisire ole ninong ve, “God ile thealing a it nge ranga ve ini nepes, ile velpoling i pavurvur aro te thopol ur pelie ako i velpol tel a mukaling kene avele.
\v 21 Na toko e avele aro i ria nge ve, ‘Thopol i, i voth ake; eve i voth akola.’ Nongpol i, God ile thealing a it nge ranga ve ini nepes, aro ipakuktunu inga velpoling a thomu nge.”
\v 22 Na i ria ile wainlangaere nge ve, “Matheong aolonga aro i velpoltun thomu, ma i oma thomu mo o sis rintet ve aro thomu o thopol inga Toko Pomnga Itun ile nang omole aken, aveto thomu o pavurvur ako aro thomu o thopol i tova i es me kene avele.
\v 23 Naro tokokoere o ria thomu ve, ‘Toko Pomnga Itun i lo werer lale, thopol i, i akola; eve i ke me.’ Aveto thomu o mothong tova o espot mo o panes or.
\v 24 Eneke nang ako aro Toko Pomnga Itun aro i velpol nge, aro i velpol ranga ve ini pen lemnga ako i kit ma i lala a sepsa elonga, ma toko alavusnga aro o thopol i.
\v 25 Aveto aro a mukaling nge nang aken, Toko Pomnga Itun aro i el matheong puluanga naro tokokoe areko o mimi nge wop lemi ake aro o lel okime nge i.
\v 26 Na nomenga nge wop lemi ako Noa i mimi nge, tokokoere olemi tuntun inga ole omaingre na olemi simikal a God, naro i vene munre aken nge a Toko Pomnga Itun ile nang.
\v 27 Na nge wop lemi aken toko na sengre o anan na o thinin na o peange, i mul nge nang ako Noa i eso a imot nge, mako wong aolonga i velpol ma i pavusu or alavusnga.
\v 28 Na i vene mun nomenga nge wop lemi ako Lot i mimi nge, tokokoere o mosal inga aning na thinong, na o ololpel ole lulu na o o aningre na o ari velre,
\v 29 makola i pavurvur nge nang ako Lot i lospot a Sodom, na a ur e avele na won sesenga na uk velvelnga i matmatpot a sepsa lemimi me ma i pavusu or alavusnga.
\v 30 Naro i vene mun re aken nge Toko Pomnga Itun ile nang, aro o oma ole omaingre i mul nge nang ako Toko Pomnga Itun aro i velpol a pen lalanga.
\v 31 Naro nge nang aken, toko ako i thau i a ile vel powe,p i mothong tova ilemi rum werer ile ur elonga ako i voth a ile vel lemi. Naro i vene mun nge toko ako i voth a ometa, i mothong tova i es werer a ile vel nge la, i sivenga ako aro ilemi simikal ur ulue anga na i panes inga Toko Pomnga Itun.
\v 32 Naro lomumu rum werer nge ur ako i velpol a Lot iewo sengenga nge. Nge ako ilemi rum werer nge ile menong nomenganga ma i the singal werer, mako i rin. q
\v 33 Na aro ve toko i krim engeng isivenga ile mimiong, aken aro ile mimiong aro i penthal. Aveto toko ako i mothong isivenga ile mimiong panesnga, aro i el mimiong ako ile vusonga avele.
\v 34 Na i nunganga tho ria thomu ve, ‘Nge pemliknga ako Toko Pomnga Itun i velpol nge, na toko or aini ako o ngo nge ring omole, aro God i elteta omole na omole aro i ngo reletun.
\v 35 Na seng or aini ako o omlotun oa aning omanga, naro God i elteta omole na omole aro i voth reletun.’” r
\c 18
\v 1 Mako Jisas i ripot riong patongrumnga a ile wainlangaere nge, mo aro i patoral or nge ve aro o nong evelelnga na o mothong tova olemi i ngo pelekpol nge ole nongong.
\v 2 Ma i ria ve, “Nge rem pomnga e ako, riong nongpolnga e ako i voth, ma i papomnga a God avele na i pavothal nge tokokoere avele.
\v 3 Na seng basu mun e ako i voth mun nge rem pomnga aken, opisleonga i es la ma i tangos nge riong nongpolnga aken ve aro i opoal i, nge tokokoe areko o teltun ia.
\v 4 Ma nge nang elonga riong nongpolnga aken i oma vet ur e avele nge ile nonging aken, aveto nge nang e ako i ria isivenga ve, ‘I nunganga ako ve tho papomnga a God avele, na tho pavothal mun tokokoere avele.
\v 5 Aveto seng basu aken i sung matheong puluanga a tho nge. Naro i sivenga ako aro tho opoal i nge ia teltunong aken. Aro vene mo evelelnga aro i esu esa me, mo i oma tho mo i pamolosal tho.”’
\v 6 Na Toko Pomnga i ria mun ve, “Aro thomu o nongpol inga riong nongpolnga kerenga ile riong.
\v 7 Na God i ranga ve ini riong nongpolnga kerenga aken avele! Aro ve ile tokokoere o avav i nge nang na mlik aro i opoal or, naro i opoal or viri viri.
\v 8 Aveto nge nang ako Toko Pomnga Itun i lo werer nge, i sis ako aro i thopol toko na seng ako ole lemioong nge i, ako rongan o mit engeng nge nongnong.”
\v 9 Na Jisas i sung riong patongrumnga nge toko pelie ako olemi ve, or ini toko vengvenga na o paruru tokokoere alavusnga.
\v 10 Na i ria ve, “Toko or aini ako o es a lotuonga a vel mo o nong, oa omole ini Parisi na omole ini umtun elnga.
\v 11 Na Parisi aken i mita ma i nong nge isivenga ve, ‘God, tho ri sivenga nge wong, ako tho sung ses avele na tho avsa patorong e avele na thekik a seng avele ranga ve ini tokokoere. Na tho ri sivenga nge wong ako tho ranga ve ini umtun elnga ake avele.
\v 12 Na tho sem nge nang or aini nge wik omole omole. Na nge ur elonga ako tho el i, tho panes a Moses ile patorong mako tho sung epee a wong nge.’
\v 13 Aveto toko ako ini umtun elnga i mit gat na ini plong ve aro i thea roro a pen aurvet na ilemi kerere nge ile vothung kerenga mako i so ipakei ma i ria ve, ‘God, tho ini toko ako lek vothung kerenga, aro lomum esal tho.”’
\v 14 Ma Jisas i ria or ve, “Tho ria thomu, umtun elnga aken ako i lo werer a ile pen, ienga inga ako i riri a God itheki, na Parisi aken aro avele. Eneke areko o papomnga osivenga, aro God i paruru or, na areko o paruru osivenga, aro God i papomnga or.”
\v 15 Ma ine tokokoe pelie ako o mane povothvothre a Jisas nge mo i ronga imeni a or nge, na i sungu riong sivenga a or nge. Aveto Jisas ile wainlangaere o thepol or ma o vol or.
\v 16 Aveto Jisas i leng wainlanga tutunre a i nge me, na i ria ile wainlangaere ve, “Somu wom wainlanga tutunre mo o es a tho nge me, na o mothong tova o mitroal or, eneke tokokoere ako olemio a tho nge, ranga ve ini wainlanga tutun areke olemio a tho nge, God ile thealing i voth a or nge.
\v 17 Na tho ri nunganga nge thomu na o nongpol senu i, na aro ve toko ako i el inga a God ile thealing ranga ve ini wain ako i ela itema ile sungong, ma ilemi pelekpol nge avele, aken aro i pavurvur ako aro i eso a God ile thealing a it nge ranga ve ini Nepes, aveto aro ve i el i ranga ve ini wain aken avele, aro i eso nge avele.”
\v 18 Na Juda a mukalinga ako i nin a Jisas ve, “Pamirealonga sivenga, aro tho oma neke ako aro tho el mimiong ako aro ile vusonga avele, e?”
\v 19 Ma Jisas i ria i ve, “Lomum rum senu tel nge lom riong mirenga ako wong apet tho ve tho ini toko sivenga, eneke toko e avele ako i sivenga, ini inga God ienga inga ako i sivenga.
\v 20 Na lomum mire nge patorong alavusnga lale, ako ve: Thomu peangere o mothong tova o ngo tomo nge areko or ini ewomu avele; Na o mothong tova o so rin polpol toko; Na o mothong tova o kem; Na thomu o mothong tova lomu apaltet tova ve toko e i mit nge riong; Naro o papomnga totomomuere na ninomuere, naro panes inga ole riong.”
\v 21 Ma mukalinga i olal ile riong ve, “I patea nge lek kulpoaing ma i pavurvur ponange, tho panes patorong alavusnga aken.”
\v 22 Ma Jisas i nongpol i veno ako, ma i ria i ve, “Aveto ur omole ako kene ong oror nge, aro ong tepolal lom ur alavusnga nge umtun na sungu i a toko le ur avelengare nge, na aro ve ong oma i venen aken, aro lom ur elonga pom, ako a pen aurvet lemi. Lamo ong es me mo ong panes tho.”
\v 23 Aveto toko aken i nongpola riong aken ma ilemi kerere rintet, eneke ini toko ako ile ur elonga i pom rintet.
\v 24 Ma Jisas i thepol i ako toko aken ilemi kerere rintet mako i ria ve, “I klip rintet nge toko le urngare ako aro o eso a God ile thealing a it nge ranga ve ini Nepes.
\v 25 Na i klip nge mekerem aolonga ako ini Kamel ako aro i koro a italalinga metinga ako i tunti, aveto i klip rintet nge toko le urnga ako aro i eso a God ile thealing a it nge ranga ve ini Nepes.”
\v 26 Ma tokokoere o nongpola riong aken ma o ri ve, “Na aro ve i vene aken, anga ol i pavurvur ako aro i el mimiong ako ile vusonga avele, e?” t
\v 27 Ma Jisas i olal ole riong ve, “Ur ako tokokoere o pavurvur omanga avele, aken aro God i oma i.”
\v 28 Ma Pita i ria ve, “Nongpol, them mothonglel lemem ur alavusnga a rebo lale, na them panes wong.”
\v 29 Ma Jisas i ria or ve, “I nunganga, toko ako i mothong lelu ile vel, eve iewo sengenga, eve ititeinre, eve ilengare na itutunre mo aro i opoal tokokoere mo olemio nge a God ile menong e Nepes,
\v 30 aken aro i el ur puluanga nge mimiong ake ponange i voth nge, naro panen i el mun mimiong ako ile vusonga avele.”
\v 31 Ma Jisas i wol lelpot ile wainlanga or mule pa omole pothoi or aini aken ma i ria or ve, “O nongpol! Aro te esa a Jerusalem na ur alavusnga ako nomenga God ile riong elngare o wat i ma o ri nge a Toko Pomnga Itun, aro i velpol nunganga.
\v 32 Aro o sungu i a tokokoe areko or ini Juda anga avele omeni, mo aro o ri sililal i, naro o oma riong kerenga puluanga nge i, na owo suklel i.
\v 33 Naro o solitlit i, naro o so rin i, aveto nge nang or me aro i vus, naro i mimi werera mun.”
\v 34 Aveto ile wainlangaere olemi mire nge riong areken mirenga avele. Ine riong areken mirengare God i pango kine i nge or, ma olemi mire nge ur areko Jisas i ri a or nge avele.
\v 35 Na Jisas i es ma i toth a rem pomnga a Jeriko, ma toko omole ako itheki pros i men a sovengalo wo peti na i nong ur elonga nge tokokoe areko o esu esa nge sovengalo aken.
\v 36 Ma i nongpol pulua aolonga ako o es me ma i nina or ve, “Thomu o oma unekenga ake?”
\v 37 Ma o ria i ve, “Jisas ako ini Nasaret anga i ake ru i es me.”
\v 38 Ma toko theki prosnga aken i lenga ve, “Jisas ako ini a Devit itevinga, aro lomum esal tho.”
\v 39 Ma tokokoe areko o mukal a Jisas ile, na o es toth a i nge, o vol i ma o ria i ve, “Wong poreng!” Aveto i lenga viringa rintet mun ve, “Ina Devit itevinga, aro lomum esal tho.”
\v 40 Mako Jisas i mitu ma i ria ve, aro o pasong toko aken a i nge me. Ma i es ma i totho inga ma Jisas i nin a i ve,
\v 41 “Wong sis nekenga ako aro tho oma i a wong nge e?” Na i olal ile riong ve, “Toko Pomnga, tho sis ve aro thekik i vles werer.”
\v 42 Mako Jisas i ria i ve, “Wong the werer, lom lemioong inga i pasenu wong.” 43 A ur e avele nako i the werer, mako i panes ol a Jisas ma i ri sivenga nge a God. Ma tokokoere o thopol ur ako i velpol venen aken mako o risea mun a God.
\c 19
\v 1 Ma Jisas i eso a Jeriko ma i sis ve aro i alpo selele.
\v 2 Ma toko omole i voth nge rem aken iion a Sakius, ini mukalinga nge umtun elngare na ini toko le urnga.
\v 3 Na i sis ako ve i thepol a Jisas ako i ate vava, aveto ini toko orornga na pulua o pasipsopal a Jisas ma i pavurvur aro i thepol i avele.
\v 4 Mako i lolelpot pulua aolonga aken, ma i tho a mukaling ma i roa nge pupos mo aro i thepol a Jisas ako aro i es rum nge sovengalo aken me.
\v 5 Ma Jisas i es me ma i es vengtunpot wop aken, na i thea roro ma i thopol a Sakius, ma i ria i ve, “Sakius, wong ru me viri viri, eneke ponange aro tho voth tomo nge wong a lom vel.”
\v 6 Mako i ru me viri viri ma i vual nge lemi sivengaing ma i wol ol i a ile vel la.
\v 7 Ma tokokoere o thepol ur aken ma o ri pompom nge. Ma o ri ve, “Toko aken i es long, ma i eso a toko ako i oma vothung kerenga ile vel.”
\v 8 Ma o voth ol a vel lemi ma Sakius i mita ma i ria Toko Pomnga ve, “Wong nongpol Toko Pomnga, aro tho thomreu lek ur elonga mo theki or ainiu, naro tho sungu epee nge toko le ur avelengare. Na nomenga lek apaltetpot toko pelie ma tho kem ole umtun naro tho olal werer ol i a or nge pa or penel.”
\v 9 Ma Jisas i ria or ve, “Ponange God ilemi simikal toko na sengre nge vel ake ole vothung kerenga lale. Na tho es a toko ake ile vel, eneke toko mun ake ini a Abraham itevinga nunganga.
\v 10 Na Toko Pomnga Itun i es me ako aro i or tokokoe areko o penthal mo i el werer or.”
\v 11 Ma toko na seng o ta otelnga nge riong areken. Na Jisas i toth ol aro i velpol ol a Jerusalem, na o rivenga God ile menong e nepes i toth ako aro i velpol. Mako Jisas i ria mun riong patongrumnga a or nge.
\v 12 Ma i ri ve, “Ine Toko Pomnga omole ako i es nge rem gatnga mo ia pomnga i papompom i mo i velpol ini nepes. Lamo i lo werer mun a ile rem tepun mo i theal ol ile tokokoere.
\v 13 Na toth ol ako aro i es, ma i lenga ile toko umonga or mule pa omole ma i sung umtun gol omole omole a or nge. Na i ria a or nge ve, ‘Aro thomu o um nge umtun ake mo o pavelpol umtun nge mo i pavurvur nge nang ako aro tho velpol werer nge.’ u
\v 14 Aveto ile pen lemiare oni silal i, mako o pake riong elnga pelie ma o tho rum i a ikime ma o ria oa pomnga ve, ‘Nimem plong toko aken ve aro ini emem nepes.’
\v 15 Ma i papompom i mo ini nepes. Lamako i lo werer. Ma ikei song ol ile umonga areton ru i sungu umtun a or nge nomenga, ve aro o es a i nge me. Eneke i sis ve aro i thepol umtun or pova ako o el i lale nge umtun ako i sungu i a or nge ma o um nge.
\v 16 Ma toko omole ako i mukal tel me ma i ri ve, ‘Toko Pomnga lom umtun aton ong sungu i a tho nge, tho um nge ma i pavelpol ol umtun gol or mule.’
\v 17 Ma nepes aken i ria i ve, ‘Wong ini umonga sivenga! Wong theal senu umtun atiken make ponange aro tho papomnga ol ong, mo wong theal rem pomnga or mule.’
\v 18 Lama toko aininga i es me ma i ri ve, ‘Toko Pomnga lom umtun aton wong sungu i a tho nge, ma tho um nge ma i pavelpol ol umtun gol or lim.’
\v 19 Ma nepes aken i ria i ve, ‘Aro wong theal rem pomnga or lim.’
\v 20 Lama toko mun e ako i es mun me ma i ri ve, ‘Toko Pomnga, lom umtun aton ru wong sungu i a tho nge, i ke. Tho soala i ma tho pain kine senu senu i.
\v 21 Na tho oma venen aken, eneke tho ngeip nge wong, eneke wong ini toko ako lomum esal avele. Na wong el ur areko wong o i avele.’
\v 22 Ma i ria i ve, ‘Wong ini umonga kerenga. Na lom riong areko wong ri aro tho paomelal wong nge! Na lomum mire nge ako tho ini toko ako lemik esal avele, na tho el ur ako ini lek avele, na tho lel ur ako tho o i avele.
\v 23 Maken i vava ake wong paino lek umtun aken nge vel ako o theal umtun nge avele e? Aro ve ong paino i nge, na aro ve tho lo werer aro tho el tomo i nge umtun pelie ako aro o rong esa i nge.’
\v 24 Ma i ria tokokoe areko o mit toth ve, ‘Thomu o elteta umtun aken a i nge, mo o sungu i nge toko umonga ako ile umtun or mule.’
\v 25 Aveto o ria i ve, ‘Toko Pomnga, toko aken ile umtun pom lale.’
\v 26 Ma nepes aken i ria or ve, ‘I nunganga, tokokoe areko o el ur pelie lale, aro God i sungu mun ur puluanga a or nge. Na tokokoe areko ole ur posalnga, ur areken aro God i elteta i a or nge.
\v 27 Na tokokoe areton ru ini lek ngarangre ako oni plong ve tho velpol ini ole nepes. Aro thomu o wol or me mo o pun rin or ake ru a thekik.”’
\v 28 Ma Jisas i ri nge riong patongrumnga areken ma i vus, lamako i plosa mun ma i mukal mun ole a Jerusalem la.
\v 29 Ma i es ma i toth ol a Betpage na Betani, nge tete ako o apet i a Oliv, ma i pake ile wainlanga or aini mo o mukal tel.
\v 30 Ma i ria or paini ve, “Aro thomu paini o es nge rem akola na thomu o eso inga naro thomu paini o thepol donki aponga omole ako o pating i ma i mit na toko e i ro rum nge rongan. Aro thomu paini o ekrispot i mo o ti i ake me.
\v 31 Na aro ve toko e i nin a thomu paini ve, ‘I vava ake thomu paini o ekrispot i, e?’ Aro thomu paini o ria i ve, ‘Ar Pomnga ile omaing nge.”’
\v 32 Ma Jisas i pake or paini ma o es ma ur alavusnga ako o thepol i, i velpol ranga ve ako Jisas i ria or paini nge.
\v 33 Ma or paini o inosos donki aponga aken patinga na itokoningare o nin a or ve, “I vava ake thomu o inos donki aken e?”
\v 34 Ma o olal ole riong ve, “Ar Pomnga ile omaing nge.”
\v 35 Mako o pasong donki aponga aken a Jisas nge la. Ma o ela ole teunongre ma o vlesa i a donki iwe. Ma o opoal a Jisas nge iparonga a donki aken nge.
\v 36 Ma i eses na tokokoere o ela oa teunong ma o vles i a sovengalo.
\v 37 Na Jisas i es totho a Jerusalem ma i ruru a tete a Oliv ma ile wainlangaere puluanga o patea lemi sivengaing na o onnga na o risea God nge pathepolong alavusnga ako o thopol i.
\v 38 Ma o ri ve, “Aro God i oma senu nge nepes ake i es nge iion me! Na te risea a God iion roro nge ile omaing sivenga a it nge, na nge men senuong ako i sungu i a it nge.”
\v 39 Lamako toko Parisi pelie ako a or nge o ria Jisas ve, “Pamirealinga, vol lom wainlangaere mo o poreng, o mothong tova o oma vene aken.”
\v 40 Ma Jisas i olal ole riong ve, “Tho ria thomu, aro ve o poreng, aro anralre osivenga aro o onnga.”
\v 41 Na Jisas i es totho a Jerusalem ma i thopol i ma ilemi esal tokokoe areko o voth nge ma i tang ol nge or.
\v 42 Ma i ria ve, “Tho sis ve aro thomu mun lomumu mire nge ako tho pavurvur aro tho pamen senu thomu! Aveto ponange i ngo kine na thomu o pavurvur ako aro o thopol i avele.
\v 43 Nang e ako aro i es me ako aro lomu ngarangre aro o re pen nge thomu, mo aro o mit riroala thomu, naro o avalalo thomu.
\v 44 Na aro o pakerenga selele thomu alavusnga ako o voth a Jerusalem a lok lemi, naro o teu lok naro o nangseal anral e avele ako aro i ngo a anral relnga e iwe. Na Jerusalem aro ong vus selele, eneke ong ate nang e ako aro God i es me mo i el werer ong nge, kene avele.”
\v 45 Na Jisas i eso a Lotu Tepun a Vel a lok lemi na i patea nge areko o tepolal pel e ur elonga owistetpotnga.
\v 46 Ma i ria or ve, “Nge a God ile erere i ri vene, ‘Lek Lotuonga a Vel aro ini nongonga a vel.’ Aveto thomu oma i ranga ve ini toko kemongare ole pen.”
\v 47 Na nge nang elonga Jisas i patoral toko na seng a Lotu Tepun a Vel a lok lemi. Na prisre oa pompomere tomo e pamirealingare nge a Moses ile patorong tomo e toko na sengre ole mukalingare, o sis ako ve o pun rin a Jisas.
\c 20
\v 1 Na nge nang omole ako Jisas i patoral toko na seng ako a Lotu Tepun a Vel a lok lemi. Na i panongpol or nge Panongpolong Sivenga. Na prisre oa pompomere tomo nge pamirealingare nge a Moses ile patorong na toko na sengre ole mukalingare o es a i nge me.
\v 2 Na o nin a Jisas ve, “Wong ria them nge, anga i ateal wong ako wong wistetpot areken, e?”
\v 3 Ma Jisas i olal ole riong ve, “Tho mun tho sis ako ve tho nina mun thomu nge ninong omole mo o olal i a tho nge me.
\v 4 Anga i ateal a Jon mo aro i paninu tokokoere? God eve toko ulue anga?”
\v 5 Mako mukalingare o ria pel ve, “Aro ve te ri ve, ‘God i ateal i.’ ma aro i ria it ve, ‘Na i vava ake lomumuo nge i avele e?’
\v 6 Aveto aro ve te ri ve, ‘Toko ulue anga i ateal i.’ Aken aro tokokoere o krasleltun it nge umre, eneke ole lemioong nge a Jon ako ini a God ile riong elnga.”
\v 7 Mako o olal a Jisas ile ninong ve, “Lemimem mire nge avele.”
\v 8 Mako Jisas i ria or ve, “Tho mun aro tho ria mun thomu nge avele, ako anga i ateal tho ve aro tho oma omaing ake.”
\v 9 Mako Jisas i sung riong patongrumnga a toko na sengre nge vene, “Toko omole ako i lesu vain a ometa, ma i pathealu tokokoe pelie ma o theal ia ometa aken. Na toko aken i es nge rem melanga ma i voth palolo nge.
\v 10 Lama nge vain le motuong, ma i pakepot ile umonga omole ma i es a tokokoere nge ako o theal tetal ia ometa aken, eneke i sis ve aro i ela aning epee mo ini imeni olonga. Aveto ometa theal tetalngare o siso i ma o wispot i na i es polpol werer inga la.
\v 11 Mako i pake mun ile umonga omole mun e la. Aveto o siso mun i na o palemara i. Na o pake werer i ma i es polpol mun inga la.
\v 12 Mako i pake mun ile umonga or menga ma i es. Aveto tokokoere o siso mun i na ini peti ia mimla ma o ela i ma o asespot i a lalanga la.
\v 13 Vene ako ma ometa tokoninga i ria vene, ‘Aro tho oma ol va? Aro tho pake tuk tomonnga omolenga ako ok sagu rintet i, naro o nongal ol ile riong.’
\v 14 Aveto ometa theal tetalngare o thopol i ako i es me, ma o ria pel ve, ‘Toko aken i es me aro i elespot itema ile ur elonga, aro te so rin i, mo aro te ela ile ur elonga areke mo ini ler ol.’
\v 15 Mako o rere i a ometa aken lemi, ma o asespot i a lalanga mako o so rin i. Na thomu o rivenga, aro ometa tokoninga aro i oma or va?
\v 16 Aro tho ria thomu, aro ometa tokoninga aro i so rin or naro i sungu ia ometa nge toko relnga pelie mo aro o theal ol i.” Ma tokokoere o nongpol a Jisas ile riong ake, ma o ria vene, “I mothong tova aro i oma vene aken.”
\v 17 Aveto Jisas i the a or nge, na i ria or ve, “Ta, thomu o ria tho nge riong ake o wat i a God ile erere i mirenga ako i ri vene, ‘Anral ako vel aringare o rivenga i kerenga ma o sivlelpot i, ake kene i velpol ini um sivenga ako i paengeng vel ranga ve ini wovek sapatanga.’
\v 18 Na toko alavusnga aro ve o mata a um aken nge, aro o moutut. Na aro ve um aken i mata a toko e nge, aro i sotunu i.”
\v 19 Na pamirealingare nge a Moses ile patorong tomo nge prisre oa pompomere olemi mire ako ve Jisas i ri aken nge or, nge ile riong patongrumnga aken. Na o ranga ve ini ometa theal tetalngare. Mako o ri ve o rere sele i, aveto o ngange nge toko na sengre.
\v 20 Mako prisre oa pompomere tomo nge pamirealingare nge a Moses ile patorong, o the senu senu nge a Jisas. Na o ol toko pelie mo aro ole apaltet ve or ini toko sivenga. Na o ri ve ole olo i mo i ripot nge riong pelie ako tova i avsa Romare ole patorongre mo aro o teltun ia mo Romare o rere i mo aro o pamit i nge riong.
\v 21 Mako toko le apaltetongare o nin a Jisas ve, “Pamirealinga, lemimem mire ako ve lom riong kene i vengveng, na lom patoraling kene i nunganga. Na wong sung riong omole inga a toko na sengre nge, na lomum nge toko kimanga na toko vulutngare mo ong eksing lom riong a or nge kene avele. Wong patoral vengveng or alavusnga, nge sovengalo ako aro o panes a God nge.
\v 22 Na lemem ninong i vene, Na nge ler patorong, i vengveng ako aro te ul takis a nepes a Sisar nge, eve avele?”
\v 23 Aveto Jisas ilemi mire ako ve, aro ole olo i, mako i ria or ve,
\v 24 “Pathengalu umtun alavatharnga omole a tho nge. Na anga ia sei na iion ake i voth nge e?”
\v 25 Mako o ri ve, “Ini a Sisar ile, ako ini nepes.” Mako Jisas i ria or ve, “Ur ako ini a Sisar ile, aro thomu o sungu vengveng i a Sisar nge. Na ur ako ini a God ile, aro thomu o sungu vengveng mun i a God nge.”
\v 26 Ma o kukuk nge ako i olal i a or nge. Na o pavurvur aro ole olo i avele, ako a tokokoere otheki. Ma o men porengrengaltun or.
\v 27 Ma ine Sadiusi pelie ako o es a Jisas nge me. Na sadiusire or ini tokokoe areko o ri ve, tokokoe areko o rin lale, o pavurvur aro o mimi werera ol avele. Na o nina a Jisas ve,
\v 28 “Toko pamirealinga, nomenga ako Moses i wat patorong omole ako ve, Aro ve toko omole i peange na i rin leltun iewo na otutun e avele, maken aro itein posnga aro iewo werera mun itein pomnga ia basu mo aro i pavelpol wain e mo ini itein pomnga ako i rin lale ile, mo ilengare o mothong tova o vus.
\v 29 Na nomenga titeinpel or limai o voth. Na otein pomnga ako ini oa pamukong iewo tel seng omole. Ma i rin leltun iewo sengenga na otutun e avele.
\v 30 Mako itein opisoinga,
\v 31 na otein menga oewo a mun i ma or alalimaipot oewo seng aken, na otutun e avele nako o rinrin.
\v 32 Lamako patopalalnga seng aken i rinpot mun.
\v 33 Na lemem ninong i vene; panen nge los wereraing, seng aken aro ini ol i kathnga iewo, eneke toko or alalimaipot oewo a i?”
\v 34 Ma Jisas i olal ole riong ve, “Na nge wop lemi ol ake, toko na sengre o peange.
\v 35 Aveto toko na sengre ako God i ateal or ma i apet or ini toko sivenga, aro i palos werera mun or mo o voth tomo nge i a pen aurvet, naro o peange ol avele.
\v 36 Naro o rin ol avele ranga ve ini a God ile Enselre. Na or ini a God itutunre, eneke i palos werera or nge rinong.
\v 37 Na tenesing nge a Moses i pathengal it nge areko o rin, o los werera mun. Na nge tenesing ako e won pokavutvutnga ako won sesenga i apola nge, God i ria Moses vene, ‘Ponange tho ini a God ako ini a Abraham, Aisak na Jekop ole.’ v
\v 38 Na ake i pathengal i a it nge ako God ini rinongare ole God avele. Ini toko mimingare ole God. Na toko na seng alavusnga o mimi a itheki.”
\v 39 Na toko pamirealingare nge a Moses ile patorong pelie, o nongpol ako Jisas i ripot riong ake, mako o ria i ve, “Pamirealinga, ong olal senu ole ninong.”
\v 40 Mako tokokoere o ngeip ol nge ninong pelie ako aro o nin a Jisas nge.
\v 41 Aveto i ria or ve, “O ri ve Krais ini pamimionga ako i velpol a Devit ikime mo aro ini nepes ranga ve ini a Devit. Na i vava ake o ri vene ake?
\v 42 Eneke Devit isivenga i watu riong ake a Voing a erere nge, ma i ri vene: ‘God i ria ok pomnga ve: Ong meno a lok seik me, a menik sivenga nge anga,
\v 43 i pavurvur ako aro tho paesu ol lom ngarangre a som thewo, mo aro lom mong or.’
\v 44 Na nge riong inga aken, Devit i apet a Krais ‘Ini ia pomnga.’ Na ile riong ake i pathengal it ve Krais i voth tel lale. Na i vova ake o ri ve Krais ini inga a Devit itevinga na i velpol a rumongaling nge i e?”
\v 45 Na tokokoe alavusnga o nongpol ile riong na Jisas itheki lel a tokokoe areko o panes i ma i ria or ve,
\v 46 “Thomu o nakalal thomu nge toko pamirealingare nge a Moses ile patorong, eneke o sis ve aro o magon tomo nge oa teunong lolloinga. Na oa sagu rintet ako ve tokokoere o papomnga or mo o pathokeal or a pathunonga a pen. Na o sis ve aro o men inga nge menonga ako i voth a mukaling ako a Judare ole lotuonga a vel lemire, na nge menong nge aning aolonga, o sis vet ako ve aro o men nge menonga ako aro o papomnga or nge.
\c 21
\v 1 Lama Jisas i theu thea ma i thopol toko le urngare pom ako o ulu umtun aolonga a umtun le ngoinga nge.
\v 2 Ma i thopol ako patong seng basu ako i ulu ile umtun aini ako i posngaingati.
\v 3 Ma Jisas i ria ve, “Tho ri nunganga nge thomu, seng basu atike ile sungong i aolonga nge sungong alavusnga.
\v 4 Eneke toko le urngare o ul inga ole umtun pothoingare, aveto patong basu atiken ile ur e avele, na i ul vustetpot ile umtun aini atiken. Na ile umtun ol e avele ako aro i olol ia aning nge.”
\v 5 Na tokokoe pelie o ri nge um sivesivengare ako o ari Lotu Tepun a Vel nge, na nge ur sivesivenga areko o pamalmal i nge. Na Jisas i ria ve,
\v 6 “Um areke ru thomu o thopol i ponange, nang e ako panen aro i velpol ako aro e avele aro i ngo ol a imei venen aken. Naro ngarangre aro o teu um alavusnga areken.”
\v 7 Lamako tokokoere o nina a Jisas ve, “Pamirealinga, ur aken wong ri nge aro i velpol penva? Na pathepolong kathnga ako aro i velpol tel e?”
\v 8 Na Jisas i ria or ve, “Aro thomu o nakalal thomu, aro vene mo o paleklek thomu, eneke toko pulua aro o velpol mo o ri ve or ini tho na o ri ve, ‘Nang le vusonga i velpol lale.’ Aveto o mothong tova panes or.
\v 9 Na aro ve thomu o nongpol nge punpeling na matheong o velpol, thomu o mothong tova o kukuk nge, eneke ur areken aro i velpol tel, aveto nang le vusonga ile velpoling rongan.”
\v 10 Lamako i ria mun a or nge ve, “Ine kantri pelie aro o es tun kantri relnga pelie mo aro o pun pel.
\v 11 Naro wiring aolonga aro i velpol ake ru a ulue, naro nge rem pulua aro mesi i velpoltun or, na mousong mun. Na a sepsa lemi aro thomu o thopol ur aolonga pelie ako ranga ve ini pathepolong pelie ako aro i oma thomu mo o ngeip nge.
\v 12 Na nge nang areken aro ur areken i velpol rongan, aro lomu ngarangre aro o pakerenga thomu na o rere thomu mo o pamit thomu nge riong a Judare ole lotuonga a velre lemi. Naro o paeso thomu a mang a midenga lemi, naro o pamit thomu nge riong, a mukalingare na nepesre otheki, eneke thomu ini lek.
\v 13 Na aken ini so ako aro thomu o panongpol nge Panongpolong Sivenga a or nge.
\v 14 Na nge wop lemi ako o pamit thomu nge riong rongan, o mothong tova lomumu rit nge riong ako aro o olal i a or nge.
\v 15 Eneke aro tho ripot a womu, naro tho sungu mun mire aolonga a thomu nge. Naro areko olemi otun thomu, aro o pavurvur aro o kelelal na o paruru lek riong ako tho sungu i a thomu nge, kene avele.
\v 16 Naro tomom na ninom na titeumre tomo nge lomngare na thongongomre, or mun ako aro o sungu thomu a ngarangre omeni. Naro o pun rin omu pelie.
\v 17 Na tokokoere alavusnga aro oni silalpot thomu, eneke thomu ini lek.
\v 18 Aveto omu e avele aro i penthal.
\v 19 Naro thomu o mit engeng nge lomu lemioong, naro thomu o el mimiong ako ile vusonga avele.”
\v 20 Na Jisas i ria mun ve, “Aro ve thomu o thopol tova punongare o mit kalalual a Jerusalem i mirenga ve, i toth ako aro o pakerenga a Jerusalem.
\v 21 Lama nge nang ako o thopol ur aken, i sivenga nge areko ole a Judia aro o lo a tete la. Na tokokoe areko o voth a Jerusalem aro o lolelpot rem pomnga aken. Na areko o voth a rem pomnga kime, aro o eso a lemi avele.
\v 22 Na nge nang areken aro God i paomelal toko ulue angare mo ako i panunganga ile riong alavusnga ako i voth a ile erere lemi.
\v 23 Patong seng areko oopo na seng areko o mane povothvothre, eneke panen matheong aolonga aro i velpol ake ru a ulue. Na God ile lemi klingong aro i vlestun toko na seng areken.
\v 24 Naro ngarangre aro o es mo o pun rin pelie nge peang na pelie aro o wola or a rumrem elonga ake ru a ulue. Naro tokokoe areko or ini Juda anga avele aro o tepetuntun a Jerusalem. Naro i voth a osa thewo i pavurvur nge nang ako God i ateal i lale.”
\v 25 Na Jisas i ria mun vene, “Panen aro patealing pelie aro i velpol nge nang meta, na nge ngov, na nge sivemitre. Na ake ru a ulue, toko pulua aro olemi kerere rintet. Naro o nongpol rua le punong aolonga ma olemi pelek pelek nge na o ngeip rintet nge.
\v 26 Aro toko na seng pulua aro o thopol ur ako i seltunu ulue alavusnga mako o ngeip rintet nge, mako o matu ma o rin penges nge, eneke sawirwir sivemitre ako ro a sepsa.
\v 27 Naro nge nang aken aro toko na sengre aro o thopol a Toko Pomnga Itun ako aro i espot tomou nge songen ake ro a sepsa me tomo nge ile engenging aolonga na ile tolilisong.
\v 28 Na nge nang ako aro ur areken i patea nge, aro thomu o mit engeng na o thea la a sepsa, eneke i toth ako aro Toko Pomnga i velpol mo aro i el werer thomu.”
\v 29 Mako Jisas i ria or nge riong patongrumnga. Na i ria ve, “Thomu o thopol rum pupos ake na won elonga,
\v 30 na aro ve thomu o thopol ako ve pupos aken i pol, lomumu mire ako ve nang po aro i velpol.
\v 31 Ranga ve ako, aro ve thomu o thopol ur areken ile velpoling, aro lomumu mire ako ve i toth ako aro God i theal thomu ranga ve ini nepes.
\v 32 Na tho ri nunganga nge thomu, Judare pelie aro rongan o voth, naro ur areken aro i velpol.
\v 33 Sepsa tomo nge ulue aro o vus, aveto lek riong aro i penthal avele.
\v 34 Jisas i ria or ve, “Thomu o nakalal thomu na o mothong tova lomumu es nge thinong na aning na vothung ulue anga, aro vene mo Toko Pomnga Itun aro i pakukktun thomu nge ile velpoling ranga ve ini susua ako i pakukktun silangre tinga.
\v 35 Eneke ile velpoling aro i velpoltun toko na seng alavusnga ake ru a ulue.
\v 36 Na nge nang elonga aro thomu o teral. Naro thomu o nong engeng inga a God nge mo i sung ile engenging a thomu nge, mo aro thomu o lorispot nge ur areko aro i velpol. Na nong mun ve aro thomu o mit engeng nge nang ako aro thomu o mit nge riong, a Toko Pomnga Itun itheki.”
\v 37 Nge nang elonga Jisas i pamireal toko na sengre a Lotu Tepun a Vel a lok lemi, aveto nge pemliknga i es ma i nokolkol a tete ako o apet a Oliv.
\c 22
\v 1 Na toth nge aning aolonga ako Judare o an bret ako is ako ini pawimpotnga i voth nge avele, ako o apet oa Punseleainga a Aning aken i ini “Pasova”.
\v 2 Na prisre oa pompomere tomo e pamirealingare nge a Moses ile patorong, o ri ve aro o so rin a Jisas, aveto o ngange nge tokokoere, mako o kath sovengalo ako aro o so rin kine a Jisas nge.
\v 3 Lama Satan i rero a Judas Iskariot ilemi. Na ini a Jisas ile wainlanga or mule pa omole pothoi or aini.
\v 4 Mako Judas i es a prisre oa pompomere tomo mun nge Lotu Tepun a Vel a mit tetalongare ole mukalingare, mo i lengleng tomo nge or nge sovengalo kathnga ako aro i sungu a Jisas a omeni nge.
\v 5 Ma o nongpol ile riong ma olemi sivenga nge. Ma o ri nunganga a i nge mo aro o sungtun i nge umtun.
\v 6 Mako Judas i ri ve, “I sivenga.” Mako i kath sovengalo ako aro i sung kine a Jisas a mukalingare omeni.
\v 7 Nge aning aolonga ako Judare o an bret ako pawimpotnga i voth nge avele, nang i velpol ako aro o so rinrin sipsipre nge, mo o oma oa aning punseleainga nge.
\v 8 Mako Jisas i pakepot a Pita ome a Jon ma i ria or ve, “O es mo o monsi aning punseleainga ako aro te an i.”
\v 9 Ma o nina i ve, “Aro them monsi aning aken a kath?”
\v 10 Ma i olal ole riong ve, “Aro thomu paini o eso a rem pomnga, na toko omole ako i potun thei pokin aolonga, aro i sangpolo thomu paini a so. Mo thomu o paneso i a vel ako i eso nge.
\v 11 Mo o ria vel tokoninga ve, ‘Ler pamirealinga i nin ve: Wop kathnga ako aro them e lek wainlangaere, them an aning punseleainga nge?’
\v 12 Aro i pathengal thomu paini nge vel lemi ronganga ako i aolonga ako menongare i ngo nge mo thomu o monsi aning nge wop aken.”
\v 13 Mako or paini o es mako o thopol ur alavusnga ranga ve ako Jisas i ri or paini nge. Mako o monsi aning punseleainga nge.
\v 14 Na nang i sivluk mako Jisas i men tomo ol ile pakekere nge aning.
\v 15 Ma i ria or ve, “Tho sis rintet ve aro tho an Punseleainga a Aning ake tomo nge thomu, lamoko aro tho el ol sisisong.
\v 16 Na tho ria thomu, aro tho an aning punseleainga relnga e avele i pavurvur ako aro God ile thealing a it nge ranga ve ini nepes i velpol a ulue.”
\v 17 Lama Jisas i ela thinonga ako vain i mon a lemi, ma i ri sivengaing nge a God lama i ria ve, “Ela thinonga ake mo thomu alavusnga o thin i.
\v 18 Na tho ria thomu, aro tho thin ol vain avele i pavurvur ako aro God ile thealing a it nge ranga ve ini nepes i velpol.”
\v 19 Lama i ela bret ma i ri sivengaing nge a God, lamako i reku i ma i sungu i a or nge, ma i ria or nge ve, “Ake ini sivangek ako aro tho sungu i a God nge, ranga ve ini sungong ako aro i opoal thomu. Panen tova aro thomu o an Punseleainga a Aning, aro lomumu rum tho.”
\v 20 Ma o an ma i vus mako i sung mun thinong a or nge ma i ria mun or ve, “Na God i kin ile riong ponganga tomo nge tokokoere, na ile riong kinnga ponganga aro i patea tova ok mla i palalas. Na vain ake kene ini ok mla ako aro i palalas mo aro i opoal thomu.
\v 21 Aveto thopol toko ake i an tomo e tho, aro i teltun tho a ngarangre omeni!
\v 22 Toko Pomnga Itun aro i rin ranga ve ako God ilemi nge lale, aveto patong toko ako i teltun ia a ngarangre omeni.”
\v 23 Lama o nin pel osivenga ve, toko kathnga a or nge aro i oma aken?
\v 24 Ma Jisas ile wainlangaere o ri pel nge toko kathnga a or nge aro tokokoere o ri ve i pomnga nge or.
\v 25 Na Jisas i ria or ve, “Na nepesre ako or ini Judare avele o panisisis ole tokokoere mo aro o nongal ole riong, aveto o ri ve ako aro ole tokokoere o apet or ini othanga.
\v 26 Aveto aro i vene aken a thomu nge avele. Aro omu pomnga aro i velpol ranga ve ini toko polpolnga a thomu nge. Na omu mukalinga aro i velpol ranga ve ini toko umonga.
\v 27 Eneke tho oma vene aken nge thomu. Na lomumu rum tel, anga i pomnga? Toko ako i men nge aning eve toko ako i sung aning a i nge? Ini toko ako i men nge aning. Aveto tho voth a thomu nge ranga ve tho ini toko umonga.
\v 28 Na thomu ini areko o mit tomo nge tho nge nang areko tho el matheong nge lale.
\v 29 Na ranga ve ako vovo i ateal tho ini nepes, aro tho ateal mun thomu ini nepesre.
\v 30 Aro tho velpol ini nepes naro thomu o an na o thin tomo nge tho. Naro thomu o men nge nepes a menong mo aro thomu o theal Israelre ole net or mule pa omole pothoi or aini.”
\v 31 31 Na Jisas i ria Pita ve, “Saimon, Saimon, nongpol, Satan i ri ve aro i tongporum thomu mo i thopol rum thomu, anga aro i mit engeng na anga i mit engeng avele. Na God i ria Satan ve, ‘La, tongporum or.’
\v 32 Aveto Saimon, tho nong e a God mo aro lom lemioong aro i matu avele. Na nge nang ako aro ong eksing werer a tho nge me, aro wong paengeng thongomre!”
\v 33 Na Pita i olal ile riong ve, “Toko Pomnga, tho pavurvur ako aro tho es tomo nge wong ako a mang a midenga lemi na tho pavurvur mun ako aro tho rin tomo nge wong.”
\v 34 Na Jisas i ria i ve, “Tho ria ong a Pita, pan pemlik vareo aro i tang rongan na aro ong ri pa or me ve lomum mire nge tho avele.”
\v 35 Lama Jisas i ria ile wainlangaere ve, “Nge wop lemi ako nomenga tho pake thomu mo o panongpol nge Panongpolong Sivenga ma thomu o el tomo umtun le ngoinga, na vau, na esonga, kene avele. Na nge wop lemi aken thomu o oror nge ur pelie?” Na o olal ile riong ve, “Avele, them oror nge ur e avele.”
\v 36 Ma Jisas i ri ve, “Aveto ponange, aro ve toko e ile umtun le ngoinga eve ile vau i voth, aro i el tomo i. Na aro ve toko e ile bainat avele, aro i ela ia teunong mo aro i tepolal i nge bainat omole.
\v 37 Eneke God ile erere i ri vene, ‘Tokokoere o ri ve ini toko kerenga ako i avsa patorong.’ Na riong ake i ri nge tho, naro i velpol nunganga a tho nge. Eneke God ile erere alavusnga ako i ri nge tho, aro i velpol nunganga.”
\v 38 Na ile wainlangaere o ria i ve, “Toko Pomnga, thepol, bainat or aini ke.” Ma i olal ole riong ve, “Aken i pavurvur.”
\v 39 Ma Jisas i lospot a rem pomnga ma i es a tete a Oliv, ake ini ile vothung vet ako i es nge tete aken, mako ile wainlangaere o panes i.
\v 40 Ma o velpola nge wop aken, ma i ria or ve, “Aro thomu o nong mo o mothong tova o matu nge tongporumong.”
\v 41 Lama i loslelpot or, na ile melangaing a or nge i pavurvur nge um ako ranga ve toko i ul i. Ma i koru ieve ma i nong.
\v 42 Ma i ria ve, “Vovo, tova ve nge lomum, aro eltetpot matheong ake a tho nge, aveto mothong tova panes lemik, aro panes inga ako ini lomum.”
\v 43 Ma ensel omole ako i esu a pen aurvet me, ma i velpol a i nge, ma i paengeng i.
\v 44 Ma Jisas i rov matheong aolonga ma i nong engeng rintet na ia inin ako i velpol a i nge, ma i lelu a ulue ranga ve ini mla.
\v 45 Ma i nong ma i vus lama i mita ma i es werer a ile wainlangaere nge, ma i thepol ako o nokolkol, eneke lemi kerereong i omelal or.
\v 46 Ma i ria or ve, “I vava ake thomu o nokolkol kek inga e? Aro thomu o losa mo o nong mo aro thomu o matu nge tongporumong avele.”
\v 47 Na Jisas rongan i ri na pulua aolonga ako o velpol, ma ina Judas i mukal ole, na ini a Jisas ile wainlangaere or mule pa omole pothoi or aininga. Na i es a Jisas nge ma i angongoal i.
\v 48 Ma Jisas i ria ve, “Judas, i vava ake wong teltun Toko Pomnga Itun tomo nge angongoaling, e?”
\v 49 Ma Jisas ile wainlangaere ako o voth tomo nge i, o thopol ur aken ako aro i velpol, ma o nin a Jisas ve, “Toko Pomnga, aro them pun or nge lemem bainat areke?”
\v 50 Ma oa omole ako i sorotetpot prisre oa pomnga ile umonga itelnga ako a imeni sivenga nge anga.
\v 51 Aveto Jisas i ria ve, “Thomu o mothong tova o oma ol venen aken.” Ma i vulkiro inga toko aken itelnga nako i sivenga werer.
\v 52 Lama Jisas i ria prisre ole mukalingare, na Lotu Tepun a Vel theal tetalngare, na Judare oa pompomere ako o es me mo o rere i, ma i ria or ve, “Ava thomu o es tomo nge bainat na tongtong, ava thomu o rivenga tho ini toko multhanga?
\v 53 Na evelelnga tho voth tomo nge thomu a Lotu Tepun a Vel a lok lemi, na thomu o rere vet tho avele. Aveto ponange ini nang ako ini lomu, ako aro o oma omaing ake, eneke mideng ile engenging i mukal ol lale.”
\v 54 Ma o rere a Jisas ma o paeso i a prisre oa pomnga ile vel, ma Pita i o ieve nge or.
\v 55 Na won sesenga e ako o papol i a lok lemi nge wop ako o pathun nge. Ma Pita i supo tomo mun nge tokokoe areko o men kalalual won sesenga aken.
\v 56 Ma seng ovote ako ini umonga i thepol i ako ru i men ako ru a won sesenga nge, ma i the rinrin i na i ri ve, “Ine toko mun ake i voth tomo nge a Jisas!”
\v 57 Aveto Pita i kelelal i ma i ria seng aken ve, “Lemik mire nge toko aken avele.”
\v 58 Ma palolou avele lama toko e ako i thepol a Pita ma i ri ve, “Ae! Wong mun aken, ong ini a Jisas ithanga.” Aveto Pita i olal ile riong ve, “Tho ini ilenga avele.”
\v 59 Lama palolo ol tie mako toko mun e ako i ria viringa ve, “Ini ur kelelalonga avele, toko ake i voth tomo mun nge a Jisas, eneke i mun ake ini Galili anga!”
\v 60 Aveto Pita i olal ile riong ve, “Lemik mire nge riong aken ru wong ri nge kene avele.” Na rongan i ri, na vareo i onnga.
\v 61 Na Toko Pomnga i eksinga ma i the vengveng a Pita nge, ma Pita ilemi rum werera mun riong ako Toko Pomnga i ria i nge ve, “Nge pemliknga ake, vareo aro i tang rongan, naro wong ria tel pa or me ve lomum mire nge tho avele.”
\v 62 Ma Pita i espot a lalanga la ma ilemi kerere rintet ma i tang.
\v 63 Na tokokoe areko o rere a Jisas, o ri sililal i na o siso i.
\v 64 Na o kin sopal itheki na o nina i ve, “Aro ve ong ini a God ile riong elnga e, aro ria them, toko anga ake i siso wong, e?”
\v 65 Na o oma riong kerenga puluanga nge i ako i paruru i.
\v 66 Ma erangu ol na Judare oa pompomere na prisre ole mukalingare na pamirealingare nge a Moses ile patorong, o pathunu lamako o wol ol a Jisas mo i mit nge riong a otheki.
\v 67 Ma o ria i ve, “Wong ria them, Wong ini toko ako God i ateal i ve aro i el werer ile tokokoere?” Ma i olal ole riong ve, “Aro ve tho ria thomu, aro lomumuo nge lek riong ake avele.
\v 68 Na aro ve tho nin thomu nge ninong e, aro thomu o olal mun i avele.
\v 69 Aveto i patea ponange naro i mulal panen, Toko Pomnga Itun aro i meno a God ako ile engenging i aolonga rintet, imeni sivenga nge anga.”
\v 70 Ma or alavusnga o ria i ve, “Na wong re ake ini a God itun?” Ma i ria or ve, “I re aken ranga ve thomu o ri lale.”
\c 23
\v 1 Ma ine mukalinga alavusnga areken o losa ma o pasong a Jisas ma o pamit i nge riong a Pailat itheki.
\v 2 Ma o patea ol iteltunnga, ma o ri ve, “Them thepol toko ake i paleklek lemem tokokoere nge vothung pulua. Na i rial or nge umtun ulnga a nepes a Sisar nge, na i ri ve i ini nepes omole ako God i ateal i ve aro i el werer ile tokokoere.”
\v 3 Na Pailat i nin a Jisas ve, “Wong ini Judare ole nepes e?” Ma Jisas i olal ile riong ve, “I venen re aken ong ri lale.”
\v 4 Lama Pailat i ria prisre ole mukalingare na pulua alavusnga aken ve, “Tho thepol vothung kerenga e avele ako toko ake i oma i, ako aro tho paomelal i nge.”
\v 5 Aveto o ri viringa mun ve, “Toko ake i pavurpola tokokoere olemi nge ile pamirealing ako a pen alavusnga a Judia. I patea a Galili na i espot e pen ake.”
\v 6 Na Pailat i nongpol venen aken ma i nina or ve, “Toko ake ini Galili anga?”
\v 7 Na i nongpol ako Jisas ile rem tepun i voth a epee ako Herot i theal i, mako i pake i a Herot nge, eneke Herot i voth mun a Jerusalem nge wop lemi aken.
\v 8 Ma Herot i thepol ako Jisas i velpol a i nge, ma ilemi sivenga rintet, eneke i nongpola Jisas ile kimaing. Na nge nang pulua i sis ve i thopol a Jisas na ia pun ako ve i thopol pathepolong pelie ako aro Jisas i oma i.
\v 9 Mako Herot i nin a Jisas nge ninong pulua, aveto Jisas i olal vet riong tie avele.
\v 10 Na prisre ole mukalingare tomo e toko pamirealingare nge a Moses ile patorong o tipot i a mukaling ma o ripot ia theki puluanga ako olemi otun i nge.
\v 11 Na Herot tomo nge ile punongare o ri sililal a Jisas ma o oma riong ako i paruru i. Lamako o asisaltun i mako o pateunu i nge seltun aurvet ako ini nepes a malmaling, ma o pake werer i a Pailat nge la.
\v 12 Ma nge nang aken Herot ome a Pailat othanga ol pel. Na nomenga or paini ole ngarang pel.
\v 13 Na Pailat i leng veliloalo prisre ole mukalingare tomo nge Judare oa pompomere na tokokoere.
\v 14 Ma i ria or ve, “Thomu o wol toko ake a tho nge me na thomu o ri ve i pavelpol punong tomo e Gavman, na thomu o mit a thekik na tho nongpol lomu riong ako lomumu otun i nge, aveto tho thopol i ako, e avele i nunganga.
\v 15 Na Herot mun i thopol ur e avele ako i kerenga a i nge, eneke i pake werer i a it nge me. Na toko ake i oma ur e avele ako aro te pun rin i nge.
\v 16 Mako aro tho ria or mo aro o solitlit i lamo o modop i mo i vthopot.”
\v 17 Na nge aning punseleainga nge tovupo elonga tokokoere osivenga aro o apetpot toko e ako i voth a mang a midenga lemi mo aro Pailat i sungpot i mo i vthopot nge kinong.
\v 18 Na pulua aken okei omolepot na presa viringa ve, “Pun rin i! Na sungpot a Barabas a them nge me.”
\v 19 Na Barabas ini toko ako nomenga o paeso i a mang a midenga, eneke i supo tomo nge areko o pavurpola punong ako a rem pomnga ma rinong i velpol nge.
\v 20 Na Pailat i sis ve aro i modop a Jisas mo i vthopot. Mako i lengpot mun a pulua aolonga aken nge.
\v 21 Aveto o pres werer mun ve, “Pamonanga a won ngoronga, pamonanga a won ngoronga.”
\v 22 Na Pailat i ria or nge pa or menga ol ve, “Aveto vothung kerenga kathnga ako i oma i? Tho thopol vothung e avele ako i kerenga ako aro te so rin i nge! Aro tho ria or mo aro o solitlit i lamo o modop i mo i vthopot.”
\v 23 Aveto o mosal inga presing ve aro o pamona a Jisas a won ngoronga nge. Makola ole presing i oma a Pailat ma i panes olemi.
\v 25 Na i modoppot toko ako osivenga o apet i ako nomenga o paeso i a mang a midenga, eneke i supo tomo nge punongare ako o pavelpol rinong. Na i sung a Jisas a punongare omeni ranga ve ako o ri nge.
\v 26 Na punongare o wolpot a Jisas la na o eses a sovengalo la ma o sangpolo toko omole ako iion a Saimon na ini toko ako ile a Sairini na ia sele ometare lale, na i es alpo a rem pomnga. Na o rereu i ma o papotunu i nge a Jisas ia won ngoronga, ma i rumongal nge a Jisas.
\v 27 Na pulua aolonga o panes i, na oa pelie ini sengre na o wal na o tang nge a Jisas.
\v 28 Na Jisas itheki lel werer a or nge na i ri ve, “Seng Jerusalem angare o mothong tova o tang nge tho, aveto aro o tang nge sivengomu tomo nge tutumuere,
\v 29 eneke nang e ako aro i velpol ako aro tokokoere o ri ve, ‘Sivengaing ini seng areko otun e avele.’
\v 30 Na nge wop lemi aken tokokoere aro o ria tetere ve, ‘Mata a them nge.’ Naro o ria pengenere ve, ‘Tetun them.’
\v 31 Eneke Romare olemi mire ako tho oma vothung kerenga e avele na thomu o thopol vet paomelaling ako o oma i a tho nge, na anga aro i thopol ol paomelaling aolonga ako aro o sungu i nge thomu ako o oma vothung kerengare?”
\v 32 Na o wol mun toko kerenga or aini ako o avsa patorong, na o wol or mo aro o pun rin or tomo nge a Jisas.
\v 33 Na o velpol a pen e ako o apet i ini ‘Toko po a kikil.’ Mako o pamona ol a Jisas a won ngoronga nge. Na o pamona mun toko kerenga or aini aken. Na omole i mon a Jisas imeni sivenga nge anga, na omole i mon a Jisas imeni kerenga nge anga.
\v 34 Ma Jisas i ri ve, “Vovo, lomum simikal ole vothung ake, eneke olemi mire nge ur ako o oma i kene avele.” Na punongare o asisal nge satu mo aro i pathengal oa kathnga aken aro i el tel a Jisas ia teunong epee.
\v 35 Na toko na sengre o mit ma o the, aveto Judare oa pompomere o ri sililal i ve, “I pamimi pelie na aro ve i ini toko ako God i ateal i mo aro i el werer ile tokokoere, aro i pamimi vet werer isivenga.”
\v 36 Na punonga munre o pasilalo i, mako o sung mun vain welnga a i nge,
\v 37 na o ria ve, “Pamimi sivengom tova ve wong ini Judare ole nepes.”
\v 38 Na roro a ipounga o wat riong epee ako ve, “Ake ini Judare ole nepes.” w
\v 39 Na toko kerenga omole ako i mon totho a i nge, i ri riong kerenga a i nge ako i paruru i ma i ri ve, “Ava wong ini toko ako God i ateal wong mo aro wong el werer ile tokokoere, e? Na pamimi sivengom na them paini mun!”
\v 40 Aveto ia aininga i vol i, ma i ria i ve, “Wong papomnga a God avele? It alame te el inga paomelaling ako i vurepel inga,
\v 41 na it aini te el paomelaling ako i pavurvur nge omaing kerenga ako te oma i, aveto i, i oma omaing kerenga e avele.”
\v 42 Ma i ria Jisas ve, “Na aro lomum rum tho tova ve ong velpol ini nepes.”
\v 43 Ma Jisas i ria i ve, “Tho ri nunganga nge wong, ponange aro wong voth tomo e tho ake ro a pen aurvet.”
\v 44 Na nge penang lopat, mideng aolonga i velpol ma i seltun pen elonga, i pavurvur akola nang meta i el or me nge penie.
\v 45 Na nang i to ol avele na lavlav velvelnga ako i mon rupalu a Lotu Tepun a Vel lemipat, i minra ma epee ainiu.
\v 46 Na Jisas i wala viringa ma i ri ve, “Vovo, onik i voth ol a menum nge.” Ma i ri venen aken lamako i rin.
\v 47 Na punongare ole mukalinga i thopol ur ako i velpol ma i risea God nge ma i ri ve, “I nunganga, toko ake ini toko sivenga.”
\v 48 Na tokokoe alavusnga ako o pathun mo o the ur aken, o thopol ur aken i velpol ma o lo werer a ole vel omole omole, ma o so opakei, eneke olemi kerere rintet.
\v 49 Na tokokoe areko olemi mire nge a Jisas tomo nge seng areko o panes i a Galili me, or mun ako o mit mun mela tie na o thopol ur areko i velpol.
\v 50 Na toko omole ako i voth ma iion a Josep ma ile a Aramatea ako ini Judare ole rem. Na ini toko sivenga ako ile vothung i vengveng. Na i men tetal a God ile thealing ranga ve ini nepes, ile velpoling. Na ini a Judare oa pomnga mun, aveto ilemi i vurepel tomo nge areko o teltun a Jisas avele.
\v 52 Na i es a Pailat nge na i nongpot a Jisas ini peti.
\v 53 Lamako i osu a Jisas ini peti ma i soa i nge seltun na i pango i a vuvepun ako o monsi tonga nomenga a pilpeli tepun. Na o pangoo vung e nge rongan.
\v 54 Na ini nang monsionga ako nge nang rialonga na nang rialonga i toth ol ako aro i patea ol.
\v 55 Na seng areko o panes a Jisas a Galili me, o panes a Josep na o thopol a Jisas ini peti ako o pangoo i a vuvepun aken.
\c 24
\v 1 Na nge nang mukalinga ako nge rulpo alal, seng areken o es a ia vuvepun aken na o el tomo ur una vronga ako o monsi i lale.
\v 2 Ma o velpol ma o thopol um aolonga ako o singlelpot i a vol thekia lale.
\v 3 Mako o koro a vuvepun, aveto o thopolo a Jisas ini peti avele.
\v 4 Na o mit ma olemi pelekpol nge. Na a ur e avele na toko or aini ako ole teunong i tolilis rintet, o mit totho a or nge.
\v 5 Ma sengre o ngeip rintet ma opo tiru a ulue na toko or aini aken o ria or nge ve, “Na i vava ake thomu o or toko ako i mimi, ake ru a vuvepun e?
\v 6 I voth ake avele, i los werera lale. Ma lomumu rum ile riong ako i ria thomu nge, ako a Galili
\v 7 ako i ri ve, ‘Aro o sungu Toko Pomnga Itun a toko kerengare omeni naro o pamona i a won ngoronga nge, na nge nang or me i vus naro i los werera mun.”’
\v 8 Na sengre olemi rum a Jisas ile riong.
\v 9 Na o ploslelpot vuvepun aken na o lo werer na o ritet a Jisas ile wainlanga or mule pa omole pothoi omole na tokokoere, nge ur alavusnga ako i velpol a or nge.
\v 10 Na seng areken or ini a Maria Makdala anga, na Joana, na Maria ako ini a Jems inina, tomo mun nge seng pelie, ako o ritet ur alavusnga aken ako a pakekere nge.
\v 11 Aveto pakekere olemi ve ole riong aken ini ur polpolnga, na olemio ol nge ole riong aken avele.
\v 12 Aveto Pita i plosa ma i tho a vuvepun aken ma i lotoru ma i theo na i thopol inga seltun ako o soal a Jisas ini peti nge, aveto i thopol mun ur e avele. Lama i lo werer a ile vel ma ilemi pelekpol nge ur ako i velpol.
\v 13 Na nge nang aken Jisas ile wainlanga or aini o es a rem ako iion a Emeus ako i voth mela tie a Jerusalem na i pavurvur nge kilomita mule pa omole pothoi omole.
\v 14 Na o ri pel nge ur alavusnga ako i velpol.
\v 15 Ma o es na o ri pel nge osivenga na Jisas i velpol a or nge ma i es tomo nge or.
\v 16 Aveto o ate i avele.
\v 17 Ma Jisas i ria or paini ve, “Na thomu o es na thomu paini o ri pel nge uneke?” Ma o mitu ma otheki a tanging.
\v 18 Na oa omole ako iion a Kliopas na i nina Jisas ve, “Ava wong ini long ako wong voth a Jerusalem na engom inga ake lomum mire nge ur areko i velpol nge nang areko o vus lale kene avele.”
\v 19 Na Jisas i nina i ve, “Ur nekere?” Na o ria i ve, “Ur areko i velpol nge a Jisas ako ini Nasaret anga, ako ini a God ile riong elnga, na ile riong na ile omaing i engeng rintet ako a God itheki tomo mun a tokokoere otheki.
\v 20 Na ler pris a mukalingare na ar pompomere o sungu i a Romare omeni mo aro i mit nge riong ako aro i rin nge, na o pamona i a won ngoronga.
\v 21 Na them the nge i ako aro i ol werer Israelre a ole ngarangre nge. Na e mun e ako ponange ini nang menga ako ur areken i velpol nge
\v 22 Na seng pelie ako a them nge, o palemi vurpol them nge ur areko o thopol i ako rulpo alal ponange o es a ia vuvepun,
\v 23 aveto o thopol ini peti avele. Na o lo werer a them nge me ma o ri ve o thopol a God ile Enselre ako o ria or ve, ponange i mimi werera lale.
\v 24 Na tokokoe pelie ako a them nge, o es mun a ia vuvepun la na o thopol i ma i ranga ve ako sengre o ri nge. Aveto ini ol inga ako o thopol ol a Jisas ol avele.”
\v 25 Lama Jisas i ria or ve, “Lomu mire i oror, na lomu lemioong i el viri ur areko God ile riong elngare o ri nge kene avele.
\v 26 Na God i ri ve toko ako i ateal i mo aro i el werer ile tokokoere, aro i el tel matheong lamo i el ol engenging aolonga a God ilo sei.”
\v 27 Na Jisas i panine mun or paini olemi nge riong alavusnga ako i ri nge isivenga, na i patea nge a God ile riong ako Moses i wat i na i mulal nge a God ile riong ako ile riong elngare o wat i.
\v 28 Na o es totho a rebo ako o es nge, aveto Jisas i oma ranga ve ako aro i es alpo,
\v 29 aveto or paini o rialalu i ma o ri ve, “Aro ong voth tomo tel nge them, eneke penie rintet lale.” Mako i nongal inga or paini okei ma i voth tomo e or.
\v 30 Ma i menu mo i an tomo nge or, mako i ela bret na i ri sivengaing nge a God na i reku i lamako i sungu i a or paini nge.
\v 31 Mako olemi rumnga i thep na o ate ol i, aveto i penthal rusa a olo sei.
\v 32 Ma o ria pel nge osivenga ve, “I nunganga, ile riong ako i panine a God ile riong a it nge, a sovengalo, i ranga ve ini won sesenga.”
\v 33 Na a ur e avele, na o plosa ma o es werer a Jerusalem la. Na o thopolo Jisas ile wainlanga or mule pa omole pothoi omole o pathun tomo mun nge tokokoe mun pelie.
\v 34 Na o ria or paini ve, “I nunganga, Toko Pomnga i los werera lale. Na i velpoltun a Saimon.”
\v 35 Na or paini o ria mun or nge ur alavusnga ako i velpol a or paini nge a sovengalo, nako or paini o ate senu ol Toko Pomnga ako i reku bret.
\v 36 Na rongan or paini o ri, na Jisas i velpoltun or, ma i ria or ve, “Lemi moring aro i voth tomo nge thomu.”
\v 37 Ma or alavusnga o kukuk nge ma o ngeip, eneke olemi ve o thopol toko oni.
\v 38 Ma i ria or ve, “Mothong tova o kukuk, na o mothong tova lomumu pelekpol.
\v 39 Na o thopol menik salemi na o thopol mun evek naro lomumu mire ako ini tho re ake. Na o krim rum tho, tho ranga ve ini toko oni avele, eneke nik peti na pokinngek ake ru i voth.”
\v 40 Na i ri venen aken lama i pathengalu or nge imeni salemi na ieve.
\v 41 Na olemi sivenga rintet, aveto rongan olemi pelekpol na olemio nge i ako ini nene anga rongan. Mako i nina or ve, “Aning pelie aken ru i voth?”
\v 42 Mako o sungu silang menenga epee a i nge.
\v 43 Ma i ela i ma i an i a otheki.
\v 44 Lama i ria or ve, “Na nge wop lemi ako tho voth tomo nge thomu nomenga, tho ria mun thomu nge ur areke. Na ur alavusnga ako i ri nge tho, ako a God ile riong ako Moses na God ile riong elngare o wat i, i velpol nunganga lale.”
\v 45 Mako i panine ole mire, nge ur areko i voth a God ile erere nge.
\v 46 Ma i ria or ve, “Riong ake i voth a God ile erere nge, ‘Toko ako God i ateal i mo aro i el werer ile tokokoere, aro i el tel matheong naro i los werera nge rinong tova ve nang or me i vus.
\v 47 Naro tokokoere o el engenging nge iion naro o panongpol nge vothung kerenga onolpotnga na nge sovengalo ako aro God ilemi simikal vothung kerengare nge. Naro ole panongpolong aro i patea a Jerusalem na i mulal nge pen alavusnga ake ru a ulue.’
\v 48 Naro thomu o panongpol nge ur areko thomu o thopol i.
\v 49 Naro tho pakeu Oni Riringa a thomu nge me. Ini ur ako vovo i kin ile riong nge lale ve aro i sungu i a thomu nge. Aveto aro thomu o men inga a rem pomnga i pavurvur akola nge nang ako aro thomu o ela God ile engenging nge.”
\v 50 Lama i wolpot or a Betani la. Na i paesa imeni alaini roro ma i nong a God nge mo aro i oma senu nge or.
\v 51 Na rongan i nong na God i elteta i a or nge, ma i paesa i a pen aurvet la.
\v 52 Ma o lotual i ma o lo werer a Jerusalem tomo nge lemi sivengaing aolonga.
