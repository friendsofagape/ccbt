\id MAT
\c 1
\v 1 अबराहमें शोहरू, दाऊदे शोहरू, यिशू मसिहो खानदान।
\v 2 अबराहमा का हुअ इसहाक, इसहाका का हुअ याकुब और याकुबे हुऐ यहूदा और तेऊए होर भाई।
\v 3 यहूदा का हुअ फिरिस, ता, यहूदा और तेऊए लाळी तामारा का हुअ ज़ोरह; ता, फिरिसा का हुअ हिरोन और तेऊ का हुअ एराम।
\v 4 एरामा का हुअ अमीनादाब, ता अमीनादाबा का हुअ नहशोन और तेऊ का हुअ सलमोन।
\v 5 सलमोन और तेऊए लाळी राहाबा का हुअ बोअज ता बोअज और तेऊए लाळी रुता का हुअ आबेद, और आबेदा का हुअ यिशै।
\v 6 यिशैओ शोहरू त दाऊद राज़अ।
\v 7 दाउदो शोहरू सुलैमान हुअ तेसा बेटळी का ज़ुण पैहलै उरियाह सैनापतिए लाळी ती।
\v 8 सुलैमाना का हुअ रहबाम, रहबामा का हुअ अबिआह, अबियाह का हुअ आसा, आसा का हुअ यहोशापात, ता यहोशापाता का हुअ योराम और योरामा का हुअ उज़ियाह।
\v 9 उज़ियाह का हुअ योताम ता योतामो हुअ आहाज़ और अहाजा का हुअ हिज़कियाह।
\v 10 हिज़कियाह का हुअ मनशिह और तेऊ का हुअ आमोन और आमोना का हुअ योशियाह।
\v 11 बेबूले गुलामी दी नाशदी बारी हुअ योशियाह का यकुनया और तेउए होर भाई।
\v 12 बेबूले गुलामी दी नाशी करै हुअ यकुनया ता तेऊ का हुअ शालतिएल और शालतिएला का हुअ ज़रूबाबिल।
\v 13 ज़रूबाबिला का हुअ अबिहूद ता अबिहूदा का हुअ इल्याकीम और इल्याकिमा का हुअ अजोर।
\v 14 अजोरा का हुअ सदोक ता तेऊ का हुअ अखीम और अखीमा का हुअ इलीहूद।
\v 15 इलिहूदा का हुअ इलियाजर ता तेऊ का हुअ मतान और मताना का हुअ याकुब।
\v 16 याकुबा का हुअ युसुफ; ज़ुण मरिअमों लाळअ त; ज़सा का प्रभू यिशू मसिह हुअ।
\v 17 ़ज़धू यिशू मसिहो ज़ल्म हुअ, सह हुअ ईहअ करै कि जांऊं तेऊए आमां मरिअमे बरनी युसुफा संघै लाई, ता तिनें कठा हणै का पैहलै हुई मरिअम पबित्र आत्मां करै गुरभणीं।
\v 18 ज़धू यिशू मसिहो ज़ल्म हुअ, सह हुअ ईहअ करै कि ज़ाऊं तेऊए आमां मरिअमे बरनी युसुफा संघै लाई, ता तीनें कठा हणै का पैहलै हुई मरिअम पबित्र आत्मां करै गुरभणीं।
\v 19 तेसरअ लाळअ यसुफ त धरमी आदमीं, सह निं च़ाहंदअ त तेसा बदनाम करनअ और तेऊ‍ किअ च़ुप-च़ुपै तेसा छ़ाडणेंओ बच़ार।
\v 20 ज़ाऊं सह ईना गला सोच़दअ त लागअ द, ता परमेश्बरो एक स्वर्गदूत तेउए सुपनैं धेछुअ और तेऊ दुतै युसुफा लै बोलअ, “हे युसुफ, दाउदे शोहरूआ, तूह निं मरिअमा संघै बैहा करनै का डरी, अह आसा पबित्र शोहरी, किल्हैकि ज़ुण तेसे गर्भा दी आसा, सह आसा पबित्र आत्मां करै तेसा भितरी।
\v 21 तेसरअ हणअ एक शोहरू और तूह डाहै तेऊ नांअ 'यिशू', तेऊ दैणअ आपणैं लोगा लै पापमुक्त करी करै मोक्ष।"
\v 22 ईहअ हुअ तै, कि ज़ुण बच़न भबिष्याबाणीं करनै आळै बोलअ त सह हणअ त पूरअ कि,
\v 23 “हेरा, एक कुंआरी हणीं गुरभणीं; ता, तेसा दैणअ एकी शोहरू लै ज़ल्म और तेउओ नांअ डाहणअ "इम्मानुएल" तेतो अर्थ आसा ईहअ कि ‘परमेशबर आसा हाम्हां संघै।’
\v 24 यसुफ निंजा का उझ़ुअ और ज़िहअ सबर्गदुतै तेऊलै सुपनैं बोलअ थिय, तेसा गला मनी करै किय तेउ मरिअमा संघै बैह;
\c 2
\v 1 ज़धू यहूदिआ देशै, बेतलेहमै गराऊंऐं यिशू मसिहो ज़ल्म हुअ, ता तिंनां धैळै त तेऊ देशै हेरोदेस राज़ेओ राज़। ता पुर्बा देशा का आऐ येरूशलेमा लै जोतशी और तिधी पुजी करै लागै तिंयां ईहअ पुछ़दै कि,
\v 2 “एऊ दैशै आसा हुअ द यहूदिए राज़ेओ ज़ल्म; सह किधि ज़िहअ हुअ? हाम्हैं भाळअ पुर्बा बाखा तेऊओ तारअ और हाम्हैं आसा आऐ दै तेऊ सेटा माथै टेकदै।”
\v 3 तिना जोतषीए इना गला शुणीं करै हेरोदेस राज़अ और सारै येरूशलेम नगरीए लोग डरै,
\v 4 हेरोदेस राज़ै बी नढैऊऐ सारै माहायाजक, शास्त्री, पंडित परोहत कठा किऐ और तिना का पुछ़अ कि, "थारै शास्त्रे साबै मसिहो ज़ल्म किधी सका ह्ई?"
\v 5 तिनै सोभी राज़ै लै बोलअ कि “शास्त्रा दी आसा भबिश्याबगता ईहअ लिखअ द कि मसिहो ज़ल्म हणअ बेतलेहम गराऊंऐं।”
\v 6 एथ आसा ईहअ आसा लिखअ द कि “हे बेतलेहम, ज़ुण तूह यहूदा देशा दी आसा, तूह निं कोई साबै बी यहूदे राज़ै का होछ़अ आथी, किल्हैकि ताखा निखळणअ एक मालक ईहअ, तेऊ करनी मेरी परज़ा इसराईलिए रखवाळी।”
\v 7 तैबै हेरोदेस राज़ै तिंयां जोतशी पंडत च़ुप-च़ुपै आपू सेटा लै शादै और तिना लै बोलअ ईहअ कि, “तम्हां तारअ ठीक-ठीक केसा घळी धेछुअ त?”
\v 8 ता तेऊ तिंआ ईहअ बोली बेतलेहमा लै भेज़ै कि, तिधी नाशी करै तम्हैं ठीक-ठिक पतअ करै कि तेऊ शोहरऊओ ज़ल्म किधी हुअ, और ज़ांऊ सह भेटे, ता मुल्है बी करै फैळअ, तै नाशणअ मूँबी तेऊ सेटा लै माथै टेकदै।
\v 9 तिनैं जोतषी बी राज़ेए ईंयां गला शुणीं और तिंयां लागै तेऊ सेटा का बेतलेहमा गराऊंआ लै हांडदै, ता ज़ुण तारअ तीनै पुर्बा दिशा दी भाळअ त, सह लागअ सरगै तिना का आजू-आजू हांडदअ ता तींयां लागै तेऊ पीछ़ू-पिछ़ू हांडदै और सह तारअ खह्ळूअ ठीक तेसा ज़ैगा परैंदै ज़िधी तेऊ शोहरूओ ज़ल्म थिय हुअ द।
\v 10 तेऊ तारै भाळी हूऐ तिंयां बडै भारी खुशी।
\v 11 तियां तेऊ घरै नाठै ज़िधी यिशू मसिहो ज़ल्म त हुअ द। तीनैं सह शोहरू तेऊए आमें भोसळै भाळअ और तिनैं उटी बाखा पळी करै माथअ टेकअ और सोभ लागै तेऊए भगती करदै। तैबै तिनैं आपणी-आपणी बोझ़ळी खोल्ली और तेता का सुनअ-रुपअ, लोआन, गंधरस और क्ई च़िज़ा भेंट की।
\v 12 एता बाद दैनी तिना लै परमेशबरै सुपनैं चतैनगी कि हेरोदेस राज़ै सेटा लै निं बापस नाशी, तिंयां बी तिधा का उझ़ूऐ और तिंयां नाठै दुजी बाता आपणै देशा लै।
\v 13 तिना नाशणै का बाद प्रभूओ एक सबर्गदूत युसुफे सुपनै आअ, और तेउ दूतै बोलअ युसुफा लै ईहअ कि, “हे युसुफ, खळअ उझ़ू, एऊ शोहरू और एऊए आमां संघा नींई करै भाग इधा का मिस्त्र देशा लै और ज़ेभै तैणीं ताल्है हूँ आपै निं बोलूं, तभै तैणीं रहै तिधी, किल्हैकि हेरोदेस राज़अ आसा लागअ द एऊ शोहरू लोळअ और तेऊ आसा लाअ द अह मारी पाई।
\v 14 युसुफ बी ईंना गला शुणीं राची भितरी उझ़ुअ और मरिअम और सह शोहरू संघा नींयं और तींयां भागै तिधा का मिस्त्र देशा लै।
\v 15 ज़ांऊं तैणीं हेरोदेस राज़अ मूँअ निं आथी, तेभै तैणीं रहै तियां तिधी। अह हुअ तै कि शास्त्रा दी भबिष्याबाणीं करनै आळै ज़ुण बच़न बोलअ द थिय, सह पुरअ होए कि “मंऐं शादअ आपणअ शोहरू मिस्त्र देशा लै।”
\v 16 ज़ांऊं हेरोदेस राज़ै भाळअ कि जोतषी दैनअ तेऊलै धोखअ, ता तेऊ आई बडी भारी रोशै और आपणीं फ्ऊज़ भेज़ी करै तेऊ जोतषी का पुछ़ै दी ठिक-ठिक तेसा घळी हुऐ दै बेतलेहम और तेता ओरी-पोरी गराऊंऐं हुऐ दै शोहरू; ज़ुण दूई बर्शे या तेता का होछ़ै थियै तिंयां पाऐ तेऊ सोभ मारी।
\v 17 तैबै ज़ुण बच़न याशायाह भबिष्याबाणीं करनैं आळै बोलअ त सह हुअ पूरअ कि,
\v 18 “रामाह दी शुह्णुई मरगे नाद और बडअ भारी मखाण पळअ, ता राहेल आसा लागी दी आपणैं शोहरूए तैणीं लेरदी, सह निसी केही च़ुफुई, किल्हैकि तिंयां निं ऐबै रहै आथी।”
\v 19 हेरोदेस राज़ै मरी करै आअ प्रभूओ सबर्गदूत भी मिस्त्र देशै युसुफे सुपनै दी और तेऊ दुते तेऊ लै बोलअ,
\v 20 “हे युसुफ,  खळअ उझ़ू और एऊ‍ शोहरू और एऊऐ आमां निंऊं इसराईला लै बापस, ज़ुण एऊ शोहरू मारनअ‍ च़ाहा त, सह गअ ऐबै मरी।”
\v 21 सह बी तिधा का उझ़ूअ और तिना संघा ल्ई करै आअ इसराईल देशा लै बापस।
\v 22 पर ज़ांऊं तेऊ ईहअ शुणअ कि हेरोदेसा बाद आसा बणअ द तेऊओ शोहरू अखिलाउस इसराईल देशै राज़अ, ता युसुफ डरअ तिधा नाशणै का। तैबै युसुफा सुपनै दी परमेशबरे चतैनगी भेटी और तिधा का नाठअ सह गलील देशा लै 23 और तिधी लागअ सह नासरथ नांऊंए एकी गराऊंऐ रहंदअ। ईहअ हुअ तै कि शास्त्रा दी भबिष्याबाणीं करनै आळै बोलअ द बच़न पूरअ होए कि, “तेऊ नांअ पळणअ नासरी।”
\c 3
\v 1 तिना धैळै त यहून्ना बपतिस्मै दैणै आळअ यहूदिआ देशै बणैं उज़ाळ ज़ैगा दी रही करै ईहअ परच़ारा करदअ लागअ द कि,
\v 2 आपणअ मन बदळा, सबर्गो राज़ गअ नेळ एछी।
\v 3 अह आसा त सहई ज़सरै बारै याशायाह भबिष्याबाणीं करनै आळै बोलअ त कि, “बणैं उज़ाळ ज़ैगा दी आसा लागअ द एक हाका लाई बोलदअ कि, प्रभूओ रसतअ बणांआ और तेऊए सळका करा सिधी।
\v 4 अह यहून्ना बाह्ना त घेरी ऊँटे उने झिकळै और च़ांभळे झ़ोळी, और खाणा लै खाआ त सह बणै  रैटै घोला और मखीर।
\v 5 तैबै येरूशलेमा का, सारै यहुदिआ का और ज़रदण नदी ओरी-पोरी रहणै आळै सारै लोग आऐ यहून्ना सेटा लै;
\v 6 और तिनै आपणै पापा का मन फरेऊई करै ज़रदण नदी दी तेऊ का बपतिस्मअ (ज़ल दिक्षा) ल्अ।
\v 7 जांऊं तेऊ क्ई यहूदी और फरीसी ज़ातीए लोग आपू सेटा लै बपतिस्मैं लंदै एछदै भाळै, तैबै तेऊ तिना लै बोलअ, “हे शपैळे शोहरूओ, तम्हां का कुणीं खोज़अ कि ज़ै बिपती च़ाली एछी, तेता का भागा?
\v 8 मना बदळणै जोगी फळ ता आणा आपणी ज़िदगी दी!
\v 9 और आपणैं-आपणैं मनैं निं तम्हैं ईहअ सोच़ा कि म्हारअ मूळ आसा अबराहम, हूँ आसा लागअ द तम्हां लै बोलदअ कि परमेशबर सका ईना पथरा का बी अबराहमा लै शोहरू पैदा करी,
\v 10 खराळअ आसा हेरअ द बूटे गोधै डाही, एते तैणीं कि ज़ुण रांबळअ फळ नांईं दैआ, सह पाणअ काटी और आगी जैंदरी पाणअ दह्ही।
\v 11 हूँ ता दैआ तम्हां लै पाणीं करै मना बदळणेंओ बपतिस्मअ, पर ज़ुण मूँह बाद एछणै आळअ आसा, सह आसा मुखा बडअ महान; हूँ निं तेऊए बूटा च़कणै जोगी बी आथी, तेऊ दैणअ तम्हां लै पबित्रआत्मा और आगी करै बपतिस्मअ।"
\v 12 “तेऊओ शूप आसा तेऊए हाथै, और तेऊ करनी आपणैं खह्ळे रांबळै करै सफाई, और नाज़ ता करनअ तेऊ खुडी कठा, पर भुखलअ पाणअ तेऊ एही आगी जैंदरी दही, ज़ुण आग कधी निं हिशदी आथी।"17 और एही आकाशवाणीं हुई कि "अह आसा मेरअ प्यारअ शोहरू, ज़सा करै हूँ बडअ भारी खुशी आसा।"
\v 13 और यिशू मसिह बी आअ गलीला का यहून्ना सेटा लै ज़रदण नदीए कनारै बपतिस्मैं लंदअ।
\v 14 पर यहून्ना लागअ ईहअ करै तेऊ रोकदअ कि, "हे प्रभू, तूह किल्है आअ मूँह सेटा बपतिस्मैं लंदअ? मूँह लागा हथू तेरै हाथै पै बपतिस्मअ लणअ।"
\v 15 यिशू तेऊ लै उत्तर दैनअ, कि एसा गला दै हणै, हाम्हां लागा धर्म-कर्म एऊई रबाज़े साबै पूरअ करनअ, ईहअई ठिक बी ह्आ। तैबै जाई करै यहून्ना तेऊए गल मनी।
\v 16 ज़ाऊं यीशू मसिह बपतिस्में डुबकि दैई करै पांणीं का उझै निखळअ, ता हेरा-हेरी यहून्ना भाळअ ईहअ कि तेऊ लै सरग खुल्हअ; और परमेशबरे पबित्रआत्मां भाळी एछदी कबूतरे रुपै तेऊ परैंदै।
\c 4
\v 1 तेसाई घळी पबित्रआत्मां नींयं यिशू मसिह कराहणैं उज़ाळ ज़ंगला लै, ताकि शैतान तेऊ परखी सके।
\v 2 यिशू मसिह रहअ‍ च़ाह्ळी धैळै और च़ाह्ळी राची निराहार, और च़ाह्ळी धैळै बाद आई तेऊ भुखै।
\v 3 तैबै परखणैं आळै प्रभू यिशू लै बोलअ, “ज़ै तूह परेमेशबरो शोहरू आसा, तै बोल तूह इना पाथरा लै ईहअ कि रोटी बण?”
\v 4 प्रभू यिशू तेऊ लै ज़बाब दैनअ कि, “पबित्र शास्त्रा दी आसा लिखअ द ईहअ कि मांह्णूं निं सिधअ रोटी करै ज़िंऊंदअ, पर परमेशबरे खाखा का निखलळै दै हर बोला करै सका सह ज़िंऊंदअ रही।”
\v 5 तैबै शैतानै सह पबित्र नगरी लै नींयं और मांदरे पुंडरी दी खळअ करी करै
\v 6 तेऊ लै बोलअ, “ज़ै तूह परमेशबरो शोहरू आसा, तै बधळू आपणैं आप ईधा का उंधै, किल्है कि ईहअ बी आसा शास्त्रा दी लिखअ द कि परमेशबरा छ़ाडणैं सबर्गदूत तेरी सेओआ टैहली करदै और तिंना च़कणअ तूह हाथो हाथ, ताकि तेरै पैरै ठोह्ळ ना लागे।”
\v 7 यिशू तेऊ लै बोलअ, “शास्त्रा दी आसा ईहअ बी लिखअ द कि तूह निं आपणै पिता परेशबरा परखदअ लागी।”
\v 8 तेखअ निंअ शैतानै सह एकी उछ़टी धारा दी और तेऊ यिशू का सारै संसारो सुख भोग रहैऊई करै बोलअ,
\v 9 “ज़ै तूह मूँह सेटा माथअ टेके, ता मूँह दैणीं ईंआ सोभै गला ताल्है।”
\v 10 तैबै यिशू शैताना लै बोलअ, “हे शैतान मेरी नज़रा का हअ दूर, पबित्र‍ शास्त्रै आसा लिखअ द कि तू टेकै सिधअ आपणैं पिता परमेशबरा सेटा माथअ और सिधी तेऊए ही भगती करै।”
\v 11 तैबै शैतान प्रभू यिशू सेटा का भागअ और सबर्गदूत लागै प्रभू यिशूए सेऊआ टैहली करदै।
\v 12 ज़ांऊं यिशू मसिह‍ शुणअ कि यहून्ना बपतिस्मैं दैणै आळअ पाअ कैदखानै दी, ता सह नाठअ गलील देशा लै
\v 13 और नासरत गराऊंआ छ़ाडी कफरनूंहमैं दरैऊए कनारै लागअ ज़बलून और नपतालीए देशै रहंदअ;
\v 14 ताकि याशायाह भबिष्याबाणीं करनैआळेओ बच़न पूरअ होए कि,
\v 15 “ज़बलून और नप्तालीए देशै, दरैऊऐ रसतै, ज़रदण नदी सेटा, गलील देशै, दुजी ज़ातीए लोग;
\v 16 ज़ुण न्हैरै दी बेठै दै थियै, तिनै भाळअ बडअ च़मकदअ प्रैशअ और ज़ुण तेऊ देशै मौते छ़ैली दी बेठै दै थियै,  तिना दी च़मकअ प्रैशअ।”
\v 17 तधा पोर्ही किअ यिशू मसिह ईहअ परच़ार करनअ शुरू कि, “पापा का बदळा आपणै मन, सबर्गो राज़ आअ नेळ।”
\v 18 यिशू मसिह गलील दरैऊए करनारै घुमदी-फिरदी दुई भाई, माह्छ़ली ढाकणै आळै, शिमोन ज़सा लै पतरस बोला, और तेऊओ भाऊ आंदरिआस भाळै दरैऊआ दी माह्छ़ली ढाकणा लै ज़ाळा पांदै,
\v 19 और प्रभू यिशू तिना का बोलअ, “एछा, हूँ बणांऊं तम्हां आदमीं ढाकणै आळै।”
\v 20 ता तिंयां बी लागै नढैऊऐ आपणैं ज़ाळ छ़ाडी यिशू मसिह पिछ़ू हांडदै।
\v 21 तिधा का आजू नाशी करै यिशू दुई होर भाई, याकूब और तेऊओ भाऊ यहून्ना, तिंयां तै लागै दै आपणै बापू ज़बदी संघै किश्ती परैंदै बेशी ज़ाळा च़फळदै, प्रभू यिशू तिंयां बी भाळै, और तेऊ तिंयां बी शादै,
\v 22 ता तिंयां बी लागै नढैऊऐ आपणैं बापू‌ छ़ाडी यिशू मसिह पिछ़ू हांडदै।
\v 23 यीशू हांडअ-फिरअ सारै गलील देशै, और क्ई सभा दी उपदेश दैनै, ता सबर्ग राज़े खुशखबरी शणाऊंई और लोगै हर परकारे दाह बमारी रहअ ठीक करदअ लागी।
\v 24 ईहअ करै सारै सिरिआ देशै गराऊंऐ फैलअ यिशू मसिहो जश; और लोग ज़ुण क्ई बमारी दी, दुखा दी और कोई दी थिय भूत-परेत शाचअ द, और मिरगीए बमारी आळै थियै, तिंयां यिशू मसिह सेटा लै आऐ, और प्रभू यिशू मसिह कियै तिंयां सोभ रांबळै25 और बडै भारी लोगे छ़ुंड, गलील देशा का, येरूशलेमा का, और यहूदिआ देशा का आऐ प्रभू यिशू मसिह पिछ़ू।
\c 5
\v 1 यिशू मसिह भाळअ कि बडै भारी लोग आऐ; ता सह बेठअ धारठी परैंदै और च़ेलै बी आऐ तेऊ सेटा लै।
\v 2 तैबै यिशू मसिह ज़ोरै-ज़ोरै तिना लोगा लै उपदेशा दैंदअ लागअ कि
\v 3 “धन्य आसा तिंआ, ज़ुण मने भोळै आसा, सबर्गो राज़ आसा तिनो।”
\v 4 “धन्य आसा तिंयां ज़ुण शोग करा, तिना लै भेटणीं शांती।”
\v 5 “धन्य आसा तिंयां ज़ुण नम्र आसा, तिंयां हणैं एसा धरतीए अधिकारी।”
\v 6 “धन्य आसा तिंयां, ज़ुण धर्में भूखै आसा, तिंयां रज़ैऊणैं।”
\v 7 “धन्य आसा तिंयां ज़ुण दैया करा, तिना लै बी हणीं दैया।”
\v 8 “धन्य आसा तिंयां, ज़सरै मनै कोई कपट निं आथी, तिना भेटणअ परमेश्बर।”
\v 9 “धन्य आसा तिंयां ज़ुण मेल-मलाप करा, तिंयां हणैं परमेशबरे पुत्र।”
\v 10 “धन्य आसा तिंयां ज़सा लै धर्म करी करै लोग दुख दैआ, सबर्गो राज़ आसा तिना लै।”
\v 11 “धन्य आसा तम्हैं, ज़ेभै तम्हां लै लोग मूँह पिछ़ू च़लणें बज़ह झ़ुठअ बोली करै थारै बरोधा दी हर प्रकारो बुरअ बरताअ करे,
\v 12 तेभै रहै तम्हैं खुशी दी मगन किल्हैकि तम्हां भेटणीं सबर्गै बडी नांम, किल्हैकि तिनै ज़ुण तम्हां का पैहलै भलै मांह्णूं भबिष्याबाणीं करनै आळै तै, तिना लै बी दैनअ तिनै ईहअई दुख कशट।”
\v 13 “तम्हैं आसा संसारा दी लूण'; पर ज़ै लूणों सुआद लुणअ नांईं रहे, ता तै सह किज़ू करै करनअ लूणअ।”
\v 14 “तम्हैं आसा संसारा लै प्रैशअ, ज़ुण गरांअ धारा परैंदै बसअ द होए, सह धेछिआ सोभी का।
\v 15 लोग निं लाटू ज़ाळी करै दिऊटा हेठै डाहंदै पर तेऊ डाह तेता परैंदै, ताकि सारै घरै प्रैश्अ होए।
\v 16 ठीक ईहअई थारअ प्रैशअ बी लोळी होरी लोगा सह्मनै च़मकअ कि तिंयां थारै भलै कामा भाळी थारै पिता परमेशबरे, ज़ुण स्बर्गै आसा, तेऊए बड़ाई करे।
\v 17 “ईहअ निं समझ़ा कि हूँ आसा आअ द बिधि बधाना और शास्तरा नाश करदअ, पर हूँ आसा आअ द तिना पूरै करदअ।
\v 18 हूँ खोज़ा तम्हां का सच्च़ाई कि ज़ेभै तैणीं अह सरग और धरती खतम ना होए, तेभै तैणीं बिधी बिधाना दी लिखी दी एक मात्रा और एक बिंदू बी पूरा ह्ए बिणा निं टळणअ।”
\v 19 “तैहीता ज़ुण बी इना होछ़ी का होछ़ी आज्ञा का एक बी चोळे, और तिहअई लोगा का सखाऊए, सह हणअ सबर्ग राज़ा दी सोभी का होछ़अ; पर ज़ुण कोई तिना आज्ञा मने, और तिना होरी का बी सखाऊए सह हणअ सबर्ग राज़ा दी सोभी का महान,
\v 20 किल्हैकि हूँ खोज़ा तम्हां का सच्च़ाई कि ज़ै थारै धर्म-कर्म ईना शास्त्री और फरीसी का बढ़कर ना होए, तै निं तम्हैं सबर्ग राज़ा दी कधी नाशी सकदै।”
\v 21 “तम्हैं आसा शुणीं दी ईंयां गला कि पराणैं ज़मानेंए लोग बोला तै ईहअ कि हत्या निं करनीं और ज़ुण हत्या करे,  तेऊ भेटणीं कच़ैहरी दी सज़ा।
\v 22 पर हूँ खोज़ा तम्हां का सच्च़ाई कि, “ज़ुण बी आपणैं भाई लै क्रोध करे, सह आसा हत्यारअ और तेऊ भेटणीं कच़हरी दी सज़ा, और ज़ुण आपणै भाई लै नकाम्मअ बोले, तेऊ भेटणीं माहासभा दी सज़ा; और ज़ुण ईहअ बोले “आरा मुरखा”, तेऊ भेटणीं नरके आगी जैंदरी सज़ा।”
\v 23 तैहीता ज़ै तूह आपणीं भेंट बेदी दी आणें, और तिधी ताह आद फिरे कि, मेरै भाईए मनै आसा मुल्है बिरोध, तै तूह आपणीं भेंटा छ़ाड बेदी सह्मनै और
\v 24 आपणैं भाई संघै कर पैहलै मेळ-ज़ोळ और तेता बाद च़ढ़ाऊ आपणीं भेंट बेदी दी।”
\v 25 “ज़ेभै तैणीं तूह आपणैं दुशमणा संघा बाता आसा, तेभैई कर झ़टपटै तेऊ संघै मेळ-ज़ोळ,  ईहअ निं हआ कि सह पज़ैळा ताह ठाणैदारा सेटा और ठाणैंदार दैआ ताह सपाही सेटा और सपाही पाए ताह जेहला दी।
\v 26 हूँ खोज़ा तम्हा का सच्च़ाई कि ज़ेभै तैणीं तूह पाई-पाई नीं भरी छ़ेके, तभै तैणीं निं तिधा का छ़ुटणअ।”
\v 27 तम्हैं आसा शूणीं दी ईंआ गला कि कंज़रै निं हणअ,
\v 28 पर हूँ बोला तम्हां लै सच्च़ाई कि, “ज़ुण बी कसा बेटळी लै कंज़री नज़रा करै भाळे बी, सह गअ मनैई मनै तेसा संघै कंझ़रूई।”
\v 29 “ज़ै तेरी दैहणीं आछ ताल्है ठोह्ळ दैऐ, ता तेसा शोट आपू का पोर्ही। किल्हैकि ताल्है आसा अहई भलअ कि तेरी देही का हणअ एकै आँग नाश और तै निं तेरी सारी देही नरकै पाणीं।
\v 30 ज़ै तेरअ दैहणअ हाथ ताल्है ठोह्ळ दैए, ता तेऊ शोट काटी करै धरनीं, ताल्है आसा ईहअई भलअ कि तेरअ एकै हाथ हणअ तेरी देही का नाश ताकि तेरअ सारअ शरीर ता निं नाशणअ नरका दी।”
\v 31 और तम्हैं ईहअ बी आसा शुणअ द कि ज़ुण आपणीं लाळी छ़ाडणअ च़ाहा, ता सह दैआ तेसा लै बैईदाऊअ लिखी,
\v 32 “पर हूँ बोला तम्हां लै ईहअ कि ज़ुण बी आपणीं बेटळी कंज़रै कामा का सुआई किज़ी होरी कारणै छ़ाडे, ता सह कराऊआ तेसा का कंज़रैई, और ज़ुण तेसा छ़ाडी दी बेटळी संघै बैह करा, सबी करा कंज़रैई।”
\v 33 तम्हैं ईहअ बी हेरअ दा शुणीं कि पराणैं ज़मानेंए लोग बोला तै ईहअ कि झ़ुठी कसम निं खाणीं पर प्रभू लै करनीं आपणीं कसम पूरी।
\v 34 “पर हूँ बोला तम्हा लै ईहअ कि कसम निं कधि खाणीं, नाईं ता स्वर्गे, किल्हैकि सह आसा परमेश्वरो सिंहासन,
\v 35 नां धरतिए किल्हैकि सह आसा तेऊए पैरे च़ऊकी; नां ता एऊ देशे, किल्हैकि सह आसा माहाराज़े नगरी।
\v 36 आपणैं मूंडे कसम बी निं खाई, किल्हैकि तूह नां ता एक शराळ काळअ और नां ता तूह शेतअ करी सकदअ।
\v 37 “पर थारी गल लोळी हांए हां हुई और नांईए नांई हुई, किल्हैकि ज़ुण बी एता का ज़ादअ ह्आ सह ह्आ बुराई का।”
\v 38 तम्हैं आसा ईहअ बी शुंणअ द कि ईहअ बी बोला तै की आछीए बदळै आछ, और दांदे बदळै दांद।
\v 39 “पर हूँ बोला तम्हां लै ईहअ कि बूरेओ सह्मनअ निं करी; पर ज़ुण तेरै दैहणैं गलेटै च़ैंडै बाहे, तेऊ बाखा फरेऊऐ बाऊंअ गलेटअ बी,
\v 40 और ज़ै कोई ताखा कुरतअ छ़ड़ैऊई निंए, तेऊलै दै आपणीं सुथणीं बी।
\v 41 और ज़ुण ताह थोगै बाझ़ी एक कोस दूर निंए ता तेऊ संघै नाशै दूई कोस बी।
\v 42 और ज़ुण ताह थोघै बाझ़ी एक कोस दूर निंऐ ता तेऊ संघै नाशै दूई कोस बी।
\v 43 तम्हैं आसा ईहअ बी शुणअ द कि ईहअ बी बोला तै कि आपणैं पड़ोसी संघै डाहै झ़ूरी और आपणैं बैरी संघै डाहै बैर।
\v 44 पर हूँ बोला तम्हा लै ईहअ कि आपणैं बैरी संघै डाहै झ़ूरी, और ज़ुण ताल्है दुख तकलीफ दैआ, तेऊ लै करै प्रार्थणा,
\v 45 ईहअ करै ह्णैं तम्हैं आपणैं सबर्गिय पिता परमेशबरे शोहरू, किल्हैकि सह दैआ भलै और बूरै दुही लै सुरज़ो धुपअ, और धर्मीं और पापी दुही लै बरशाऊआ पाणीं।
\v 46 किल्हैकि ज़ै तम्हैं आपू संघै झ़ूरी डाहणैं आळै संघै ई झ़ूरी डाहा, तै तम्हां लै किज़ै नफ़अ हणअ?  होर लोग बी कै ईहअ निं करदै?
\v 47 ज़ै तम्हैं आपणैई रिशतैदारा लै नमस्ते करा, सह कै तम्हैं बडअ भारी बडअ काम करा? ईहअ कै होर लोग बी करदै निं आथी?48 तैहीता हूँ बोला कि तम्हैं बणां सिध, ज़िहअ थारअ सबर्गिअ पिता सिध आसा।”
\c 6
\v 1 “एसा गला दी रहै चतैन कि तम्हैं लोगा का रहैऊंणें तैणीं निं लागी धर्म कर्म करदै, नाईं ता तम्हां निं तेतो परमेशबरा का कोई फल भेटणअ।
\v 2 तैहीता, जै तूह दान पून करे, सह निं सोभी का लागदअ खोजणअ कि मंऐं कै दैनअ, जिहअ कपटी लोग सभा दी; और खळे ताटी काढा रहैऊणा लै, ताकि लोग तिना भाळी बड़ाई करे, हुँ बोला तम्हा का सची कि तिना गअ तेतो फल भेटी।
\v 3 पर ज़ेभै तूह दान करे, तेभै निं तेरै बाऊंऐं हाथा लोळी थोग लागअ कि तेरै दैहणै हाथै कै दैनअ,
\v 4 ताकि तेरअ दान गुप्त रहे, और परमेशबर ज़ुण गुप्त गला भाळा, तेऊ दैणअ ताल्है तेतो फल।”
\v 5 “ज़ेभै तूह प्राथणा करे, तेता बी निं तूह कपटी लोगा ज़ेही करी, ज़ेही तींयां लोगा का रहैऊणैं तैणीं बडी-बडी सभा दी, और खुल्ही ज़ैगा दी लागा तिना भज़न प्राथणा करनेओ च़ाअ, हूँ खोज़ा तम्हा का सच्च़ाई कि तिना गअ तेतो फल भेटी।
\v 6 पर ज़ेभै तूह प्राथणा भज़न करे, तेभै नाशै आपणीं पांडा भितरी, और दुआर हूळी करै करनीं तंऐ गुप्त प्राथणा भज़न, और तेरअ पिता परमेशबर ज़ुण ताहा गुप्त भाळा, तेऊ दैणअ ताल्है तेतो फल।
\v 7 प्राथणा करदी बारी निं तूह होरी ज़िहअ एकी गला लै भी-भी लैळा पाई, किल्हैकि तिंयां ज़ांणा ईहअ कि ज़ै हाम्हैं खासी लैळा पाऐ, तै शुळणीं परमेश्बर म्हारी।
\v 8 तम्हैं निं तिना ज़िहै बणीं। किल्हैकि थारअ पिता परमेशबर ज़ाणा थारै मांगणै का पैहलै कि थारी किज़ै कामी पेशी आसा।”
\v 9 तम्हैं करै एऊ साबै प्राथणा कि: “हे म्हारै पबित्र पिता परमेशबर, तूह ज़ुण सबर्गै आसा, तेरअ नांअ लोळी पबित्र मनअ,
\v 10 और तेरअ राज़ लोळी आअ; तेरी दिला मनें गला; ज़ेही सबर्गै पूरी हआ, तेही लोळी एऊं संसारै बी पूरी हुई।
\v 11 हे प्रभू, म्हारी दोती-बैळीए रोटी दै आझ़ हाम्हां लै,
\v 12 ज़ै हाम्हां का किज़ै भूल च़ूक हुई होए, तेसा करै माफ, ज़िहअ हाम्हैं बी तिना होरी लै माफी छ़ाडी; जुंणी हाम्हां लै दुख तकलिफ दैनीं।
\v 13 हांम्हां लै निं कष्ट, बिपता एछणैं दैई , पर हर बूरी गला का डाहै हाम्हां बच़ाऊई (किल्हैकि राज़, थल-बल और गूण-जश आसा हाम्हां लै तेरअ ई)।”
\v 14 “ज़ै तम्हैं माह्णुंऐ अपराध माफ नांई करे, ता तै नीं थारै अपराध बी थारै पिता परमेशबरा माफ करनै।
\v 15 और ज़ै तम्हैं माह्णूंऐ पाप माफ करे ता तै करनै थारै पिता परमेश्बरा बी थारै अपराध माफ॥”
\v 16 “ज़ेभै तम्हैं ब्रत करे, तेभै निं तम्हैं कपटी लोगा ज़िहअ मूँह डाही छ़ड़ाऊई, किल्हैकि तिंयां डाहा आपणअ मुंह शेऊई, ताकि लोगा का ईहअ पतअ च़ले कि अह आसा ब्रतू। हूँ बोला तम्हां का सच्च़ाई कि, तिना गअ तेतो फल भेटी।”
\v 17 “पर ज़ेभै तूह ब्रतू होऐ, तेभै न्हैईए धोईए, और मूँडै लाऐ तेल,
\v 18 ताकि तेरअ ब्रतू हणेंओ थोग निं लोगा का लोळी लागअ, पर तेरअ पिता परमेशबर ज़ुण ताह गुप्त भाळा, सिधअ तेऊ का लोळी थोग लागअ, और तेऊई दैणअ ताल्है तेतो फल।”
\v 19 “आपू लै निं धरती दी धनमाया कठा करा, ज़िधी किळै मकोळै खराब करा, और च़ोर करा च़ोरी।”
\v 20 “पर तम्हैं करा आपू लै सबर्गै धन माया कठा, ज़िधी ना ता किळै मकोळै खांदै, और ना ता च़ोरी करदअ कोई च़ोर आथी,
\v 21 किल्हैकि ज़िधी तेरअ धन आसा, तिधी रहणअ तेरअ मन बी लागी।”
\v 22 “एसा देहीओ प्रैशअ आसा आछ, ज़ै तेरी नज़र साफ होए, तै हणीं तेरी सारी देह प्रैशी।”
\v 23 “पर ज़ै तेरी नज़र ई बूरी होए, ता तेरी सारी देह हणीं न्हैरी; ईहअ करै ज़ूण ताखा प्रैशअ आसा, ज़ै सह न्हैरअ होऐ; तै सोच़ा सह केतरअ बडअ हणअ।”
\v 24 “कोई बी माह्णूं निं दूई सुआमिंऐ सेऊआ करी सकदअ, किल्हैकि ज़ै सह करे बी, ता एकी लै डाहणीं तेऊ ज़ीद; और दुजै लै डाहणीं तेऊ झ़ूरी। किता एकी संघै रहणअ तेऊ नेळ-नेळ, और दुजै का रहणअ तेऊ दूर।” ठीक ईहअ ई, “तम्हैं निं परमेशबर और धन माया दूहीए सेऊआ करी सकदै।”
\v 25 तैहीता हूँ तम्हां लै बोला कि “आपणै ज़िदगी लै ईहअ हैळअ फिकर निं करी कि, कै खाणअ-पिणअ? और ना ता आपणीं देही लै फिकर करी कि हाम्हां कै बाह्नणअ? ज़िंदगी कै रोटी का, और देह कै झिकळै का किमती निं आथी?”
\v 26 “सरगै उड़दै पंछ़ी लै दैआ नज़र ! तींयां ना ब्ऊंदै, और ना ल्ऊंदै आथी, और ना ता तिंयां भडारा भरना लै कठा करदै; तैबी दैआ थारअ पिता परमेशबर तिना लै खाणअ-पिणअ, तम्हैं कै तिना का खासै किमती निं आथी?”
\v 27 “तम्हां बिच़ै ईहअ कुंण आसा कि फिकर करी करै आपणीं ज़िंदगीए एक घळी बी सका बढ़ाऊई?”
\v 28 झिकळेए तैणीं किल्है करा तम्हैं हैळअ फिकर? बणैं लागै दै होछ़ै-होछ़ै फूला दी दैआ धैन, कि तिंयां किहअ करै बढा? तिंयां ना ता मैन्थ करदै, और ना तिंयां कातदै।
\v 29 तैबी हूँ बोला तम्हां लै कि सुलैमान राज़ै बी निं आपणैं सारै गूणगाना दी तिना कोही बराबर झिकळै बाह्नै।
\v 30 “ज़ै परमेश्बर घैहणींऐ घाहा लै, ज़ुण आझ़ आसा और काला दहणअ सह आगी जैंदरी, तिना का बी ईहै झिकळै भनैंऊआ, ता हे शक करनै आळै बिशबासिओ, तम्हां लै किल्है निं भनैंऊणैं तेऊ झिकळै!”
\v 31 “ईहअ करै तम्हैं ईहअ फिकर निं करी और ना ईहअ बोली कि हाम्हां का खाणा-पिणा लै किज़ै हणअ, और बाह्नणा लै किज़ै हणअ?
\v 32 किल्हैकि होर लोग बी रहा ईंना च़िज़ा लोळै लागी, पर थारअ स्बर्गै रहणै आळै बाबा का आसा थोग कि तम्हां लोळी ईंयां सोभ च़िज़ा।”
\v 33 तैहीता हूँ तम्हां लै बोला कि पैहलै करा पिता परमेशबरे धर्म, और राज़े लोळ-तोप और ईंआ सारी च़िज़ा जाणीं तम्हां भेटी।”34 “ऐबै काला धैळीओ हैळअ फिकर निं तम्हैं करी, किल्हैकि कालकी धैळी हेरनअ आपणअ फिकर आपै करी; और आझ़ा लै आसा आझ़कअ दुख ही बतेह्रअ।”
\c 7
\v 1 “होरी लै दोष निं लाणअ, ताकि तम्हां लै बी कोई दोश ना लाए।
\v 2 किल्हैकि ज़िहअ करै तम्हैं दुजै लै दोशा लांदै लागा, तिहअई दोश लागणअ तम्हां लै बी। ज़ेऊ नापा करै तम्हैं दुजै नापा, तेऊई नापा करै नापणै तम्हैं बी।”
\v 3 “तूह आपणैं भाईए आछी कणीं किल्है भाळा, आपणीं आछी पळअ द गळू निं ताखा धेछदअ आथी?
\v 4 ज़ै तेरी आपणीं आछी ही आसा गळू पळअ द, तै किहअ करै सका तूह आपणैं भाई लै ईहअ बोली कि एछ भाईआ हूँ काढूँ तेरी आछी भितरी पळी दी कणीं पोर्ही?
\v 5 हे कपटीआ, पैहलै आपणीं आछी पळअ द गळू लअ तूह पोर्ही काढी, तेखअ सका तूह आपणैं भाईए आछी दी पळी दी कणीं; रांबळै करै हेरी भाळी करै काढी।
\v 6 पबित्र च़िज़ा निं कुतै लै दैआ, और नां ता आपणै मोती सुंगरा सह्मनै शोटणैं,  ईहअ निं हआ कि तिंयां जैंटे तिना खूरा करै, और पिछ़ू फिरी करै तम्हां धेळे-च़िरे।”
\v 7 “ज़ै तम्हैं मांगे,  सह बी हेरनअ तम्हां लै दैई,  ज़ुण तम्हैं लोळा, सह बी जाणअ तम्हां भेटी;  दुआरा दैआ टोकणीं, तै खोळणअ तम्हांलै दुआर।
\v 8 किल्हैकि ज़ुण मांगा, तेऊ भेटा और ज़ुण लोळअ लागा, तेऊ बी भेटा और ज़ुण दुआरै टकटक करी छ़ेळ करा, तेउलै खुला दुआर।”
\v 9 “तम्हां बिच़ै ईहअ कुंण आसा कि तेऊओ शोहरू मांगा रोटी, और  सह दैआ आपणैं तेऊ शोहरू लै पाथर?
\v 10 या, ज़ै तेऊओ शोहरू माह्छ़ली मांगा, पर सह दैआ तेऊए हाथै सांप?
\v 11 ज़ै तम्हैं बूरै ह्ई करै बी; आपणैं शोहरू लै रांबळी-रांबळी च़िज़ा दैणीं च़ाहा, तै थारै सबर्गे बापू तम्हांलै रांबळी च़िज़ा किल्है निं दैणीं?”
\v 12 “ठीक ईहअ ई, ज़िहअ तम्हैं च़ाहा कि होर आदमीं तम्हां संघै करे, तम्हैं बी करा तिना संघै तिहअ ई। भबिशयाबाणीं करनै आळै बी आसा बिधी बधाना दी ईंयांई ज्ञैन खोज़ै दै।”
\v 13 “घाटी परऊळी बाती नाशा भितरा लै। ज़ुण परऊळ खुल्ही आसा, सह ज़ांह्णींआ सान रसतअ, पर सह पजैळा बनाश करी करै नरकै; और बडै भारी लोग पेशा तेसाई परऊळी बाती।
\v 14 घाटी आसा सह परऊळ, और सह आसा बडअ भारी मुशकळ रसतअ, ज़ुण ज़िंदगी दी पजैळा, पर तेसी बाती नाशा थोळै।”
\v 15 “झ़ुठै संता का का रहै चतान, तिंयां एछा भेडे भेश बणांई तम्हां सेटा लै; पर भितरी ह्आ तिंयां धेळणै च़िरनै आळै बराघ।
\v 16 तिना सका तम्हैं तिने फळा का बछ़ैणीं। कांडेए झ़ाकळा का अंगूर और उंटकटारै का अंज़ीर कै चोळी सका?
\v 17 ठीक ईहअ ई हर एक रांबळअ पेळ दैआ रांबळअ फअळ और नकाम्मअ दैआ नकाम्मअ फअळ।
\v 18 और  तिहअ ई रांबळअ पेळ निं कधि नकाम्मअ फअळ दैंदअ, और नकाम्मअ पेळ निं कधि रांबळअ फअळ दैई सकदअ।”
\v 19 “ज़ुण पेळ रांबळअ फअळ नाईं दैंदअ, सह पाणअ काटी और सह दहणअ झ़ुका लै।”
\v 20 ईहअ करै सका तम्हैं तिनें फळा करै तिनें बछ़ैण करी।
\v 21 “ज़ुण मुल्है हे प्रभू, हे प्रभू करा,  तिना बिच़ै निं हर कोई सबर्गै नाशणअ, पर सहई नाशणअ ज़ुण मेरै सबर्गे बापूए ईछा दी च़ले।”
\v 22 “तेसा धैळी बोळणअ क्ई लोगा मुल्है कि हे प्रभू, हे प्रभू, हाम्हैं कै तेरै नाऊंऐं भबिशयाबाणीं नीं की? और हाम्हैं तेरै नांऊंऐं बडै भारी च़िन्ह च़मतकार निं किऐ?”
\v 23 “तेभै बोळणअ मूँह तिना लै साफ-साफ कि हूँ निं तम्हां कधि बछ़ैणदअ, हे कुकर्मिंओ मूँह सेटा का नाशा दूर।”
\v 24 “तैहीता ज़ुण मेरी गला शूणीं करै तिना मने, सह हणअ तेऊ बुधिमान आदमीं ज़िहअ, ज़ुण आपणअ घर शाफळा परैंदै पाकी ज़ैगा दी बणांआ।”
\v 25 ज़ाऊं बरसात आई, झ़हळ बागर च़ली, पाणिंऐ गाडा नाळी आई, तेऊ घरा दी लागै बडै-बडै ढेसै, पर सह घर निं ढुळअ। किल्हैकि तेते मैद आसा ती पाकी ज़ैगा दी।
\v 26 “पर ज़ुण मेरी ईना गला शुणां और नांईं मंदअ आथी, सह हणअ तेऊ मुरखा आदमीं ज़िहअ, ज़ुणीं आपणअ घर रेता परैंदै बणांअ।”
\v 27 ज़ाऊं बरसात आई, झहळ बागर च़ली, और गाडा-नाळी आई, ता तेऊ घरा दी लागी हळकी ज़ेही ढेस, और तेऊ घरो हुअ सर्बनाश।
\v 28 ज़ाऊं प्रभू यिशू ईना गला बोली मुकअ, ता तिधी तै बडै भारी लोग, तिंयां हुऐ रहैन।29 किल्हैकि सह निं शास्तरी फरीसी ज़िहअ उपदेश दैंदअ त, पर सह दैआ त अधिकारी ज़िहअ उपदेश।
\c 8
\v 1 ज़ाऊं प्रभू यिशू मसिह तेसा धारा का उंधै होथअ, ता लोगो लागअ तेऊ पिछ़ू दह्ल हांडदअ।
\v 2 और तिना बिच़ा का आअ एक कोहळे बमारी आळअ आदमीं, और तेऊ टेकअ यिशू मसिह सेटा माथअ और बोलअ, “हे प्रभू, ज़ै तूह च़ाहे, ता तूह सका मूँह एसा बमारी का ठीक करी।”
\v 3 प्रभू यिशू मसिह सह आपणैं हाथा करै छु़ँअ और बोलअ, “कोहळे बमारी का हअ ठीक” और सह हुअ तेसा ही घळी ठीक।
\v 4 प्रभू यिशू तेऊलै बोलअ, “होरी का निं कोही का खोज़ी, पर याजका परोहता सेटा नाश, और ज़ुण-ज़ुण मुसा नबीए साबै, दैणेंए बिधि आसा खोज़ी दी, तेसा करै पूरी। ताकि तिना लै गुआही ह्ई सके।
\v 5 तेता बाद जांऊं प्रभू यिशू मसिह कफरनुंहंम गरांऊऐं आऐ, ता तिधी एकी सुबैदारै तेऊ सेटा लै एछी बोलअ,
\v 6 “हे प्रभू, घरै आसा मेरअ एक सेऊआकार कुबै मारअ द बडअ भारी दुखी।”
\v 7 प्रभू यिशू मसिह बोलअ तेऊलै ईहअ कि “हूँ आअ तेरै घरा लै और तेऊ दैंऊं ठीक करी।”
\v 8 सुबैदारै प्रभू लै बोलअ, “हे प्रभू, हूँ निं एता जोगी आथी कि तूह मेरै घरै एछी सके, पर आपणैं मूँहा का बोल, मुँह आसा बिशबास कि सह जाणअ तेरै बोळणै करै ठीक ह्ई।
\v 9 हूँ आसा आपू बी सरकारी नोकर, और सपाहीओ आसा हूँ मुखिय, और ज़ाऊं हूँ एकी लै बोला कि पोर्ही नाश, सह नाशा पोर्ही और दुजै लै बोला कि ओर्ही एछ, सह एछा ओर्ही, और आपणैं सेऊआकारा लै बोला हूँ कि ईहअ कर, सह करा तिहअ ई।”
\v 10 प्रभू यिशू बी हुअ तेऊए गला शुणीं रहैन, और ज़ुण तेऊ पिछ़ू हांडदै तै लागै दै, तिना लै बोलअ, “मंऐं निं एतरअ बिशबास पूरै इसराईला दी भाळअ,
\v 11 “हूँ बोला तम्हां लै ईहअ कि, च्ऊ दिशा का एछी बेशणैं लोग अबराहम, याकुब और इसाका संघै सबर्गै।
\v 12 पर राईसीए बाल बच्च़ै काढणैं बागै न्हैरी ज़ैगा लै, तिधी ह्णैं तिंयां लेरदै और दांदा पिशदै।”
\v 13 और यिशू मसिह सुबैदारा लै बोलअ, “ज़िहअ तेरअ बिशबास आसा, तिहअई लोळी ताल्है हुअ” और तेऊओ सेऊअकार हुअ तेभी रांबळअ।
\v 14 और तेता बाद यिशू मसिह पतरसे घरै आअ और तिधी ती पतरसे शाशअ बडी बमार हुई दी।
\v 15 यिशू मसिह तेसरअ हाथ छ़ुँअ, ता सह उझ़ूई तेभी खळी और सह लागी तिने सेऊआ टैहली करदी।
\v 16 ज़ाऊं साह्न पळी ता तेऊ सेटा लै आऐ बडै भारी बमार लोग, तिना दी ती दुषटआत्मा, भूत परेत शाचै दै, और प्रभू यिशू किऐ तिंयां सोभ ठिक और बमार लोग बी हुऐ रांबळै।
\v 17 ईहअ करै हुअ याशायाह भबिशयाबाणीं करनै आळै बोलअ द बच़न बी पूरअ कि, “तेऊ‍ च़की म्हारी कमज़ोरी आपू, और बमार किऐ रांबळै।”
\v 18 यिशू मसिह आपू फेर बडै भारी लोगो द्ह्ल, और तेऊ बोलअ आपणैं च़ेलै लै कि दरैऊआ पारा बाखा लै च़ाला,
\v 19 ता तिधी एकी शास्त्री तेऊ सेटा एछी बोलअ कि, “हे गुरू, ज़िधा लै बी तूह च़ालअ, मुंबी लागणअ ताह पिछ़ू हांडदै।”
\v 20 प्रभू यिशू तेऊ लै बोलअ, “शैळीए ह्आ खोखा, और सरगै च़ेलुए ह्आ बसेरै, पर मांह्णूंऐ शोहरू लै निं मुंडा लुआरना लै छ़ान बी आथी!”
\v 21 तेखअ एकी होरी च़ेलै तेउलै बोलअ, “हे प्रभू, मूँह दै पैहलै आपणैं बाबे क्रिया-करम एछणैं करी।”
\v 22 यिशू मसिह तेऊ लै बोलअ, “मुंल्दै दै मुल्दै दाबणैं, तूह लाग मुंह पिछ़ू हांडदअ।”
\v 23 ज़ाऊं प्रभू यिशू किश्ती दी बेठअ, तेऊए च़ेलै बी लागै तेऊ पिछ़ू हांडदै,
\v 24 और दरैऊआ दी आई बड़ी भारी आंधी तूफान, और किश्ती लै उझ़ूई बडी-बडी छ़ाली ता तैबै तिंयां च़ालै किश्ती संघी पाणीं दी डुबी; और प्रभू यिशू मसिह त पिछ़ू सुतअ द।
\v 25 तैबै तिंयां यिशू मसिह सेटा लै आऐ और लैळा पकारा पाई करै बोलअ, “हे प्रभू, हाम्हैं च़ालै खतम ह्ई, किश्ती लागी डुबदी।”
\v 26 प्रभू यिशू तिना लै बोलअ, तम्हैं काच़ै बिशबासिओ, तम्हैं किल्है डरा? ईहअ बोली यिशू मसीह उझ़ुअ और आंधी तुफान और पाणीं लै काढी झ़ाळ कि “शांत ह्आ”, और सह हुअ नढैऊए शांत।
\v 27 ता च़ेलै हुऐ रहैन; कि 'अह किहअ आदमीं आसा कि ऐऊए गला शुणा आंधी तूफान और पाणी बी!’
\v 28 ज़ाऊं तिंयां दरैऊआ पार गदरेनिंऐं देशै पुजै ता तिधी आऐ दूई आदमीं मुल्दघाटा का, तिंयां तै दुष्टआत्मा करे भरूऐ दै और यिशू मसिह सेटा पुजै, तींयां तै एतरै बुरै कि तिना डरै निं तेसा बाता कोहै नाशी सकदअ त।
\v 29 ज़ाऊं तिना का यिशू मसिह धेछुअ, ता तिनै बडी-बडी करिंगा पाई और यिशू लै बोलअ, “हे परमेशबरे शोहरूआ, हांम्हां निं ताहा संघै किछ़ै मतलब आथी? तूह कै हाम्हां लै म्हारै बगता का पैहलै दुखा दैंदअ आअ?”
\v 30 तिना का दूर ज़िहअ त एक सुंगरो छ़ुंड लागअ द च़रदअ,
\v 31 तिनै दुशटआत्मा प्रभू यिशू मसिहा का अरज़ की कि, “ज़ै तंऐं हाम्हैं ईना आदमी का पोर्ही लाई काढी, ता तै दै हांम्हां ईना सुंगरे छ़ुंडा दी नाशणें ज़ाज़त।”
\v 32 प्रभू यिशू मसिह तिना लै बोलअ, “नाशा”, और तिंयां पेठी सुंगरे छ़ुंडा दी और सह सुंगरो छ़ुंड हुअ पागल और तिनै दैनीं दरैऊआ लै छाह्ळा, ईहअ करै सारअ सुंगरो छ़ुंड हुअ पाणीं बिच़ै मरी करै खतम।
\v 33 और तिंयां सुंगरा गुआळै तिधा का भागै और घरै नाशी खोज़ी तिनै सारी नगरी तिना दुष्टआत्मा आळै आदमिंओ हाल कि किहअ-किहअ हुअ।34 इना गला शूणीं सारी नगरीए लोग आऐ यिशू मसिह सेटा और तिनै प्रभू यिशू सेटा एही अरज़ की कि म्हारै एऊ लाकै का नाश बागै।
\c 9
\v 1 एता बाद नाठै यिशू मसिह तिधा का किश्ती दी पार आपणीं नगरी लै।
\v 2 ता तिधी आऐ क्ई लोग दरंगे बमारी आळै, और लोगै आणैं तिंयां प्रभू यिशू मसिह सेटा लै मांज़ै परैंदे च़की, प्रभू यिशू तिनों बिशबास भाळी करै तेऊ एकी दरंगे मरीज़ा लै बोलअ, “बेटैया, हैळअ निं करी, तेरै पाप हुऐ माफ।”
\v 3 ईहअ शुणीं करै तिधी आऐ दै क्ई शास्त्री सोच़अ आपणैं मनैं कि अह आसा लागअ द परमेश्बरे निंदा करदअ?
\v 4 प्रभू यिशू बी हेरी तिने मनें गल भुझ़ी, और तिना लै बोलअ, “तम्हैं लोग आपणैं मनै बुरअ किल्है सोच़ा?
\v 5 सान गल किज़ै आसा, ईहअ बोळणअ कि तेरै पाप हुऐ माफ, या ईहअ बोळणअ कि ‘उझ़ू हांडदअ फिरदअ लाग?’
\v 6 पर एसा गला ल्ऐ तम्हैं समझ़ी कि माह्णूंए शोहरू आसा पाप क्षमा करनेओ हक।” तेखअ यिशू मसिह दरंगे मरीज़ा लै बोलअ, “उझ़ू और आपणैं एऊ मांज़ै च़क, ता तेखअ नाश आपणैं घरा लै।”
\v 7 सबी उझ़ुअ और नढैऊऐ लागअ सह हांडदअ आपणैं घरा लै।
\v 8 एऊ‍ च़मतकारा भाळी करै लोग हैळुऐ और तिंयां लागै सोभ तेऊ परमेश्बरे भज़ना करदै, ज़ुणीं मांह्णूं लै ईहअ अधिकार दैनअ।
\v 9 तिधा का आजू नाशी करै यिशू मसिह एक मत्ती नांऊंओ एक आदमीं च़फै दी बेठअ भाळअ, सह करा त सरकारी कारै गराहणैंआओ काम, यिशू मसिह तेऊ लै बोलअ कि, “मूँह संघै च़ाल।” सह बी लागअ प्रभू पिछ़ू हांडदअ।
\v 10 ज़ाऊं प्रभू यिशू घरा भितरी रोटी खांदअ बेठअ, ता बडै भारी पापी लोग आऐ तेऊ सेटा लै और तेऊए च़ेलै संघै बेठै रोटी खांदै।
\v 11 ईहअ भाळी करै फरीसी और शास्त्री प्रभू यिशू मसिहे च़ेलै लै बोलअ कि “थारअ गुरू पापी और कारै गराहणै आळै संघै किल्है बेशा खांदअ-पिंदअ?”
\v 12 प्रभू यिशू ईहअ शुणीं करै तिना लै बोलअ कि “बैईद निं रांबळै आदमीं लै एछदअ, पर बमारा सेटा लागा तेऊ पुजणअ ज़रूरी।
\v 13 एता लै तम्हैं नाशा और एतो अर्थ शिखळा: ‘हूँ निं बळिदान च़ाहंदअ पर हूँ च़ाहा दैया।’ किल्हैकि हूँ निं धर्मीं शाददअ आथी आअ द, पर हूँ आसा पापी शाददअ  आअ द।”
\v 14 तैबै यहून्ना बपतिस्मैंदैणैं आळेए च़ेलै प्रभू यिशू मसिह सेटा एछी करै बोलअ, “अह किज़ै कारण आसा कि हाम्हैं और फरीसी करा एतरअ ब्रत, पर तेरै च़ेलै निं ब्रत करदै?”
\v 15 प्रभू यिशू तिना लै ज़बाब दैनअ, “बराती कै तेभै शोग करी सका ज़ेभै दुल्हअ तिना संघा हआ? पर तिंयां धैळै बी एछणैं ज़ेभै दुल्हअ तिना का ज़ुदअ करनअ, तेभै करनअ तिना ब्रत।
\v 16 कोरै झिकळैओ शाटअ निं पराणैं झिकळै दी कोहै लांदअ, किल्हैकि सह शाटअ धेळा तेऊ पराणैं झिकळै होर बी।
\v 17 ठीक ईहअई लोग निं न्ऊंअ दाखरस पराणीं मशका दी डाहंदै, किल्हैकि ईहअ करी करै फूटा तिंयां मशका और दाखरस पोछिआ बागै और तिंयां मशका बी ह्आ ज़ाऐं; पर न्ऊंअ दाखरस भरा न्ऊंईं मशका दी ईहअ करै ह्आ तीना दुही गलो बच़ाअ।”
\v 18 प्रभू यिशू त तिना लोगा का इना गला करदअ ई लागअ द कि हेरा तिधी आअ एक फौज़ीओ सरदार और तेऊ किय प्रभू यिशू लै प्रणाम ता संघा बोलअ तेऊ ईहअ कि “हे प्रभू, मेरी शोहरी ग्ई एभै-एभै ज़ांऐं; पर तूह च़ाल मरै घरा लै और तेसा दी डाह आपणअ हाथ, तै जाणीं सह ज़िऊंदी ह्ई।”
\v 19 प्रभू यिशू बी उझ़ुअ और आपणैं च़ेलै संघी लागअ तेऊ पिछ़ू हांडदअ।
\v 20 हांडदी-हांडदी हूअ ईहअ कि एक बेटळी आई; तेसा ती बाराह साला ओर्ही खूना बहणें बमारी लागी दी। तेसा पिछ़ू का एछी करै प्रभू यिशूए झिकळैओ पालअ छ़ुंअ।
\v 21 किल्हैकि सह सोच़ा ती आपणैं मनै ईहअ कि ‘ज़ै हूँ प्रभू यिशूए झिकळै बी छ़ुंईं सके, तै ज़ाणीं हूँ एसा बमारी का रांबळी ह्ई'।
\v 22 प्रभू यिशू पिछ़ू फिरी करै तेसा लै नज़र दैनी और तेसा लै बोलअ, “हैअ डाह, तेरै बिश्बासै हेरी तूह एसा बमारी का रांबळी करी।” ईहअ करै हूई सह बेटळी तेभी रांबळी।
\v 23 ज़ाऊँ प्रभू यिशू तेऊ सरदारे घरै पुजअ ता तिधी ज़ाऊं लोग लेरदै-पकारदै और हाल्लअ-गोल्लअ मच़ाऊंदै भाळै ता तैबै प्रभू यिशू तिना लै बोलअ,
\v 24 “दूर हटा, शोहरी निं मूँईं आथी! पर अह आसा सुती दी।” एसा गला शुणीं लागै तिंयां यिशू लै हासदै।
\v 25 पर ज़ाऊं लोगे भीळ तिधा का बागै काढी, तैबै प्रभू यिशू भितरा लै नाशी करै तेसा शोहरीओ हाथ ढाकअ और सह हुई नढैऊऐ ज़िऊंदी।
\v 26 ता एसा गले च़रच़ा फैली तेऊ सारै देशै।
\v 27 ज़ाऊं यिशू तिधा का आजू नाठअ ता दूई कांणैं आदमीं तेऊ पिछ़ू एही हाका पकारा लांदी आऐ कि “हे दाऊदे शोहरूआ, हाम्हां लै बी कर दैया।”
\v 28 ज़ाऊं सह घरै पुजअ, ता तिंयां दुई कांणैं बी आऐ तेऊ सेटा लै और यिशू तिना लै बोलअ, “तम्हां कै ईहअ बिश्बास आसा कि हूँ सका एता करी?” तिनैं बोलअ तेऊका ईहअ, “हां प्रभू।”
\v 29 तैबै तेऊ तिने आछी छ़ुंईं करै बोलअ, “थारै बिश्बासे साबै लोळी तम्हां लै हुअ।”
\v 30 तेभी लागअ तिने आछी का धेछदअ और प्रभू यिशू तिना लै चतैनगी दैई करे बोलअ कि “हेरे, धैन डाहै एसा गलो निं होरी कोही का लोळी थोग लागअ।”
\v 31 पर तिनै तिधा का नाशी करै फलाऊअ सारै देशै प्रभूओ गुणगान।
\v 32 ज़ाऊं तिंयां बागै तै नाशदै लागैदै, ता हेरा तिधी आणअ लोगै प्रभू यिशू मसिह सेटा लै एक काल्लअ, तेऊदी त भूत-प्रेत शाचअ द।
\v 33 ज़ाऊं तेऊ काल्लै का भूत-प्रेत पोर्ही निखळअ ता सह काल्लअ लागअ गला करदअ; और तिधी सोभ लोग हुऐ रहैन कि ईहअ च़मत्कार निं एऊ इसराईल देशै आझ़ तैणीं कधी भाळअ।
\v 34 पर फरीसी लागै ईहअ बोलदै कि अह काढा राखसा करै इना भूता-प्रेता।
\v 35 पर प्रभू यिशू रहअ नगरी और गराऊंऐं हांडदअ लागी और तिने सभा दी उपदेशा करदअ, ता स्बर्ग राज़ो सुसमाच़ारा परच़ारा करदअ लागी और हर प्रकारे बमारी और कमज़ोरी दूर करदअ लागी।
\v 36 ज़ाऊं तेऊ लोगे भीळ हेरी ता तेऊ आई तिना लै बडी भारी दैया, किल्हैकि तिंयां तै एही भेडा ज़िहै ब्याकुल और भटकै दै, ज़सरअ कोई रखबाली करनैआळअ निं आथी।
\v 37 तैबै तेऊ आपणैं च़ेलै लै बोलअ, “फसल पाकै दै खेच ता आसा खासै, पर मज़दूर आसा थोळै,38 एता लै करा खेचे मालका का एही अरज़ कि आपणैं खेचा ल्ऊणा लै भेज़ बोळणअ मज़दूर।
\c 10
\v 1 प्रभू यिशू मसिह आपणैं बाराह‍ च़ेलै आपू सेटा लै शादै और तिना लै दैनअ दुष्टात्मां, भूता-परेता काढणेंओ अधिकार और शगती, ताकि तिंयां लोगे हरेक बमारी और कमज़ोरी दूर करी सके।
\v 2 तिना बाराह‍ च़ेले नांअ तै ईहै- शिमोन ज़सा लै पतरस बोला, और तेऊओ भाऊ आंदरिआस, जब्दीओ शोहरू याकूब, और तेऊओ भाऊ यहून्ना;
\v 3 फिलिपुस, बरतुल्मीं, थोमा और कारै गराहणैं आळअ मत्ती और हल्फीओ‍ शोहरू याकूब और तेऊओ भाऊ तदैई,
\v 4 शमोंन कनानीं और यहूदा इसकरोती ज़ुणी प्रभू यीशू मसीह ढाकणैं भझैळअ त।
\v 5 ईंयां बाराह च़ेलै भेज़ै प्रभू यिशू मसिह ईहअ खोज़ी बोली करै कि यहूदी छ़ाडी होरी लोगा सेटा निं नाशी और सामरी ज़ातीए नगरी लै बी निं नाशी।
\v 6 पर इसराईले घरानै ई नाशै लुकी दी भेडा सेटा,
\v 7 और हांडदी-हांडदी करै ईहअ परच़ार कि स्बर्गो राज़ गअ नेळ एछी।
\v 8 बमारे बमारी करै दूर ता मूंऐं दै करै ज़िऊंदै और कोहळे बमारी आळै करै रांबलै। दुष्टात्मां काढै दूर, तम्हां आसा मुफ्त भेटअ द और लोगा लै बी दैऐ एता मुफ्त।
\v 9 आपणीं गांठळी निं सुनअ रुपअ और चांबअ डाही,
\v 10 बाता हांडणा लै नां झोळी डाही, ना ता दूई कुरतै डाही, नां ता पूळे ज़ोळी, नां हाथै शोठअ, किल्हैकि मज़दूरा लोळी तेऊए मज़दूरी भेटी।
\v 11 ज़हा नगरी और गराउंऐं बी तम्हैं नाशे, एसा गलो पतअ लणअ पैहलै करी कि तम्हां लै रहणै जोगी घर कुंण आसा, और ज़ेभै तैणीं तम्हैं तिधा का नांईं निखळे तेभै तैणीं रहै तम्हैं तिधी।
\v 12 ता, घरा भितरी नाशदी दैऐ तम्हैं तेऊ लै आशिर्बाद।
\v 13 ज़ै तेऊ घरे लोग थारै आशिर्बादा जोगी होए, ता तै पळणीं थारी शांती तिना लै, पर ज़ै तिंयां तेता जोगी नांईं होऐ, तै एछणीं सह शांती तम्हां लै बापस फिरी
\v 14 तेखअ ज़ुण तम्हां नाईं मने और थारी गला नाईं शुणें, तेऊ घरा या तेसा नगरी का निखळदी बारी ठुळकै आपणैं खुरा का धूळअ बी पोर्ही।
\v 15 हूँ खोज़ा तम्हां का सच्च़ाई कि न्याये धैळी हणीं तेसा नगरीए दशा सदोम-अमोरा का बी खासी मुशकळ।
\v 16 हेरा, मंऐ आसा लाऐ दै तम्हैं छ़ाडी भेडा ज़िहै बराघा बिच़ा लै, तम्हैं रहै सरपा ज़िहै बुधिमान और कबूतरा ज़िहै भोळै।
\v 17 पर लोगा का रहै बच़दै, किल्हैकि तिना निंणैं तम्हैं माहासभा दी और आपणीं च़कहरी दी च़िकणैं तम्हैं कोळै करै।
\v 18 तम्हैं निंणैं मेरी तैणीं प्रधाना और राज़ेए सह्मनै, तिना लै ओर होरी ज़ाती लै गुआह हणेंए तैणीं।
\v 19 ज़ेभै तिंयां तम्हां ढाके, तेभै निं तम्हैं ईहअ हैळअ करी कि हाम्हां किहअ करै बोळणअ और किज़ै बोळणअ? ज़ुण बी तम्हां तिधी बोळणअ होए, सह हेरनअ तम्हां लै तेसाई घळी तम्हां का पबित्र आत्मां खोज़ी।
\v 20 किल्हैकि बोळणैं आळै निं तम्हैं आथी; पर पिता परमेश्बरो पबित्र आत्मां बोला तम्हां का।
\v 21 भाई करनअ भाई लै घात, ता बापू करनअ शोहरू लै घात और शोहरू आळै उझ़णैं आपणैं आमा-बापूए खलाफ हारदै-मारदै।
\v 22 मेरै नांऊंआ करै हणैं सोभ लोग थारै बैरी, पर ज़ुण अंत घळी तैणीं धीर धरे, तेऊओ हणअ उद्धार और सह तरनअ पार।
\v 23 ज़ेभै तिंआ एकी नगरी दी तम्हां तंग करे, ता तम्हैं भागै दुजी नगरी लै। हूँ खोज़ा तम्हां का सच्च़ाई कि तम्हैं निं इसराईले सारी नगरी हांडी मुकणीं कि तेभै तैणीं जाणअ मांह्णूंओ शोहरू एछी।
\v 24 च़ेलअ निं आपणैं गूरू का बडअ हंदअ और ना दास आपणैं सुआमीं का बडअ हंदअ।
\v 25 च़ेलअ गूरूए और दास सुआमिंए बराबर हणअ आसा बड़ी भारी बडी गल। ज़ै तिनैं घरे सुआमीं लै ही शैतान बोलअ, ता तिना तेउए घरआळै लै किल्है निं बोळणअ?
\v 26 पर तम्हैं निं तिना का डरी, किल्हैकि ईहअ निं किछ़ै ढोपअ द आथी ज़ुण खोळणअ होए, और ईहअ निं किछ़ै च़ोरी आथी डाहअ द,  कि ज़ेते ज़ाणकारी निं आथी।
\v 27 ज़ुण हूं तम्हां लै पिठी पिछ़ू बोला, तेउ बोलै तम्हैं सोभी सह्मनै, और ज़ुण तम्हैं काना पिछ़ू शुणा, तेतो करै तम्हैं कोठी परैंदै उखळी करै परच़ार।
\v 28 ज़ुण शरीरा लै घात करा, तिंयां निं आत्मा लै घात करी सकदै, तिना का नि तम्हैं डरी आथी, पर डरनअ सिधअ तेऊ का ज़ुण आत्मां और शरीर दुही नरकै नाश करी सका।
\v 29 ढबै करै कै दुई च़ेली निं बिकदी? तैबी परमात्में इच्छा बगैर निं तिंना मांझ़ै कोई एक बी माटी परैंदै पळदी।
\v 30 थारै मुंडे शराळ बी आसा सोभ गिणैंदै।
\v 31 ईहअ करै हैळिआ निं आथी, तम्हैं आसा तिना खासी च़ेली का बढी करै।
\v 32 ज़ुण मूँह आदमीं सह्मनैं मनें, सह मनणअ सबर्गै मूँह बापू सह्मनैं,
\v 33 पर ज़ुण मूँह आदमीं सह्मनैं नाईं मनें, तेऊलै करनअ मूँह बी बापू सह्मनैं नाईं।
\v 34 ईहअ निं समझ़ा कि हूँ आसा धरती दी मेल-मलाप करदअ आअ द, हूँ निं मेल-मलाप करदअ आथी पर हूँ आसा तलबारा च़लाऊंदअ आअ द।
\v 35 हूँ आसा आअ द एते तैणीं कि माह्णूं तेऊए बापू का और बेटी तेसरी आमां का, नुशा तेसरी शाशुई का ज़ुदी करी सकूँ।
\v 36 माह्णूंए बैरी हणैं तेऊए घराई का।
\v 37 ज़ुण आपणैं आमां-बापू लै मुखा ज़ादअ प्यार करा, सह निं मूँह जोगी आथी, और ज़सा आपणै शोहरू माठै मुखा ज़ादै प्यारै आसा, सबी निं मुँह जोगी आथी।
\v 38 ज़ुण आपणअ क्रूस च़की करै मूँह पिछ़ू नांईं हांडे, सबी निं मूँह जोगी आथी।
\v 39 ज़ुण आपणअ प्राण बच़ाऊआ, तेऊका छ़ुटणअ सह, और ज़ुण मेरै कारण आपणैं प्राण शोटे, तेऊ भेटणअ सह।
\v 40 ज़ुण थारअ अदरभाअ करा; सह करा मेरअ अदरभाअ; और ज़ुण मेरअ अदरभाअ करा, सह करा मेरै भेज़णै आळेओ अदरभाअ।
\v 41 भबिष्‌यबगता ज़ुण भबिष्‌यबगता ज़ाणीं करै अदरभाअ करे, तेउ भेटणअ भबिष्‌यबगतो फल; और ज़ुण धर्मीं समझ़ी करै धर्मींओ अदरभाअ करे, तेऊ भेटणअ धर्मींओ फल।42 ज़ुण कोई इना होछ़ै मांजै एकी बी मेरअ च़ेलअ समझ़ी करै एक गलास ठांडै पाणिंओ पणैंऊए, हूँ खोज़ा तम्हां का सच्च़ाई कि तेऊ निं तेते फला पाणैं का कोहै रोकी सकदअ।
\c 11
\v 1 ज़ाऊ प्रभू यिशू मसिह आपणैं च़ेलै लै आज्ञा दैई मुकअ, और तिधा का प्रभू यिशू मसिह नाठअ तिने नगरी लै उपदेशा दैंदअ और परच़ारा करदअ।
\v 2 यहून्ना बपतिस्मा दैणै आळै प्रभू यिशू मसिहे कामों समाच़ार शुंणअ और आपणैं च़ेलै तेऊ सेटा पुछ़दै भेज़ै कि,
\v 3 “ज़ुण सह एछणैं आळअ थिय, सह तूहैई आसा कि हाम्हैं कसा होरी न्हैळै-भाळै रहूँमै लागी?”
\v 4 प्रभू यिशू मसिह तिना लै उत्तर दैनअ कि, “ ज़ुण बी तम्हैं शुंणा और भाळा, तिना सोभी गला खोज़ा यहून्ना सेटा नाशी करै
\v 5 कि कांणैं लागै भाळै और लैंगळै लागै हांडदै, कोहळी हुऐ कोहळे बमारी का रांबळै और ट्ऊणैं लागै शुणदै, मूंऐं दै करा ज़िऊंदै और कंगाळा का शणांऊआ खुशखबरी।
\v 6 धन्य आसा सह ज़ुण मेरै बज़्हा ठोकर नां खाऐ।”
\v 7 ज़ाऊं तिंयां तिधा का नाठै,  ता प्रभू यिशू मसिह  बोलअ यहून्ने बारै ईहअ कि “तम्हैं ज़ंगलै किज़ी भाळै नाठै तै?  बागरी करै च़ुकदी डाळी?
\v 8 तै तम्हैं किज़ू भाळै नाठै तै?  भाळा, ज़ुण नरम झिकळै बाह्ना,  तिंयां रहा राज़ मैहलै।
\v 9 तै किल्है नाठै तै?  कसा भबिष्याबगता हेरै?  हां , हूँ खोज़ा तम्हां का सच्च़ाई कि तम्हैं नाठै भबिष्यबगता का बी बडै भाळै।”
\v 10 अह आसा सहई ज़सरै बारै ईहअ आसा लिखअ द कि, “भाळा मंऐं भेज़अ आपणअ दूत आजू-आजू, तेऊ बणाणअ ताह आजू-आजू रसतअ।”
\v 11 “हूँ खोज़ा तम्हां का सच्च़ाई कि, ज़ुण बेटळी का ज़ल्मैं दै आसा, तिना बिच़ै निं यहून्ना बपतिस्मै दैणै आळै का बडअ कोहै आथी, पर ज़ुण स्बर्गे राईसी दी होछ़ै का होछ़अ आसा, सह आसा तेऊ का बडअ।
\v 12 यहून्ना बपतिस्मा दैणैआळेए बगता ओर्ही एभै तैणीं दैनअ स्बर्गे राईसी दी नाशणां लै बडअ भारी ज़ोर, पर बलबान पाआ तेऊ छड़ैऊई।
\v 13 यहून्ना तैणीं रहै सारै भबिष्यबगता बिधि बधाने भबिष्यबाणीं करदै लागी,
\v 14 तम्हैं मना च़ाऐ ना मना, एलिआ ज़ुण एछणैं आळअ त, सह आसा अहैई।
\v 15 ज़सरै शुणणा लै कान होए सह शुणें।
\v 16 एऊ ज़मानें लोगा हूँ किहै खोज़ुं कि किहै आसा? तिंयां आसा तिना बालबच्च़ै ज़िहै ज़ुण बज़ारै बेशी करै एकी दुजै लै हाका लाई बोला ईहअ कि,
\v 17 “हाम्हैं बाज़ी तम्हां लै बशूरी और तम्हैं निं नाच़ै, हांम्हैं पाई लेरा पकारा पर तम्हैं निं आपणीं हीक पटाकी।
\v 18 किल्हैकि यहून्ना नां ता खांदी आअ, नां पिंदी, और तिंयां बोला तेऊलै ईहअ कि तेऊ दी आसा दुश्टात्मा?
\v 19 मांह्णूंओ शोहरू आअ खांदी-पिंदी, और तींयां बोला ईहअ कि, “भाळा, पेटू और शराबी मांह्णूं, च़ूंगी लणै आळै और पापीओ साथी; पर ज्ञान हेरअ आपणै कामा दी सच़अ बणांई।
\v 20 तैबै प्रभू यिशू मसिह तिना नगरीए बारै बोलदअ लागअ ज़ेथ तेऊ बडै भारी सामर्थी काम कियै तै; और तिनै आपणअ मन नि मैची बी बदळअ आथी।
\v 21 खुराजीना लै हाय, बैतसैदा लै हाय, ज़ुण सामर्थे काम तम्हां दी किऐ, ज़ै तिंयां सूर और सैदा दी किऐ हंदै,  तिना बाह्नणीं ती टाट और छ़ारे रूळी परैंदै बेशी करै फरेऊणअ त तिना आपणअ मन पापा का दूर।
\v 22 पर हूँ खोज़ा तम्हां का सच्च़ाई कि न्याये धैळी हणीं थारी दशा सूर और सैदे दशा का मुशकळ सैहणा लै।
\v 23 हे कफरनहूंम, तूह कै स्बर्गै तैणीं उछ़टअ लाअ करी? पर तूह नाशणअ अधोलोका तैणीं उंधै; ज़ुण सामर्थे काम ताह दी किऐ दै आसा, ज़ै तिंयां सदोमा दी किऐ हंदै ता सह रहणअ त आझ़ तैणीं बणीं।
\v 24 पर हूँ खोज़ा तम्हां का सच्च़ाई कि , “न्याय करने धैळी हणीं तेरी दशा सदोम देशे दशा का बी मुशकळ सैहणीं।
\v 25 एता बाद तेभी प्रभू यिशू मसिहै बोलअ, “हे पिता, स्बर्ग और धरतीए मालक, हूँ करा तेरअ धन्यबाद कि तंऐं डाही ईंयां गला ज्ञानी और समझ़दारा का च़ोरी और बाल-बच्च़ै दी की तंऐं प्रगट।
\v 26 हां बापू, किल्हैकि ताह भांऊंआ ईहअई।"
\v 27 “मेरै बापू आसा सभाळी दी मुखा सोभ गला; और शोहरू निं बापू का सूआई कोहै बछ़ैणदअ, और बापू बी निं कोहै बछ़ैणदअ पर शोहरू बछ़ैणां तेऊ और तींयां बी बछ़ैणा ज़सा दी शोहरू प्रगट करनअ‍ च़ाहे।”
\v 28 “हे मेंन्थी लोगो, और बोझ़ै बगारी दी थकै दै लोगो, मूँह सेटा लै एछा, हूँ दैऊं तम्हां लै बिश्राम।”
\v 29 “मेरअ जूँ च़का आपणीं कान्हा, और मुखा शिखळिआ; किल्हैकि हूँ आसा नम्र और दिला का भोळअ, और तम्हां भेटणअ आपणैं-आपणैं मनैं बिश्राम।30 किल्हैकि मेरअ जूँ आसा सान और मेरअ बोझ़अ आसा हळकअ।”
\c 12
\v 1 तेसा धैळी त यिशू मसिह सबते धैळी खेचा बिच़ी लागअ द हांडदअ ता तेऊए च़ेलै ती आई दी भुखै, और तिंयां लागै सील चोळी-मरोळी करै खांदै।
\v 2 तिना च़ेलै ईहअ करदै भाळी करै फरीसी प्रभू यिशू लै बोलअ कि, “भाळ, तेरै च़ेलै आसा लागै दै सबते धैळी ईहै कामा करदै; ज़ुण एसा धैळी करनअ ठीक नीं आथी।”
\v 3 प्रभू यिशू तिना लै ज़बाब दैनअ, “तम्हैं ईहअ निं पह्ळअ आथी कि दाऊदै कै किय त ज़ेभै सह और तेऊए साथी भुखै थियै?
\v 4 सह किल्है नाठअ परमेश्बरे घरै? और तेऊ किल्है खाई बेदी दी च़ढाऊई दी रोटी? ज़सा रोटी याजका का सूआई होर आदमीं नां ता खाई सकदअ त और नां तेऊऐ साथी खाई सकदै तै?
\v 5 तम्हैं कै बिधी बधाना दी ईहअ पळहअ निं आथी कि, याजक ह्आ सबते धैळी मांदरा दी बिधी बधाना‍ चोळी करै बी निरदोष।
\v 6 पर हूँ खोज़ा तम्हां का सच्च़ाई कि ईधी आसा सह; ज़ुंण मांदरा का बी बडअ आसा!
\v 7 ज़ै तम्हैं एतो मतलब समझ़दै कि हूँ हआ दैया करै खुश, बळीदाना करै निं हूँ खुश हंदअ, तै निं तम्हां निर्दोशा आदमीं दोशी बणांदै तै।
\v 8 मांह्णूंओ शोहरू आसा सबते धैळीओ बी मालक।”
\v 9 तिधा का नाठअ सह तिनें सभा घरा लै;
\v 10 ता तिधी त एक आदमीं ईहअ, तेऊओ हाथ त शुकअ द; और तिनैं लोगै प्रभू लै दोषा लाणेंए तैणीं प्रभू का सुआल किअ कि ‘सबते धैळी कै एऊओ लाज़ करनअ ठीक आसा?’
\v 11 तैबै प्रभू यिशू तिना का पुछ़अ, “तम्हां बिच़ै ईहअ कुंण आसा कि ज़सा का एकै भेड़ होए और सबते धैळी पळे सह भेड़ ढेका और सह निं तेसा सबते धैळी काढदअ?
\v 12 माहणुंओ मोल आसा भेड़ा का क्ई गुणा खासअ; ईहअ करै आसा सबते धैळी भलाई करनीं ठीक।” तेखअ प्रभू यिशू मसिहै तेऊ मांह्णूं लै बोलअ कि आपणअ हाथ कर आजू,
\v 13 तेऊ आपणअ हाथ प्रभू सेटा आजू किअ और सह हाथ हुअ दुजै हाथा ज़िहअ ठीक-ठाक रांबळअ।
\v 14 तैबै फरीसी बागै नाशी करै प्रभू यिशूए खलाफ आपू बिच़ै ईहै जोगा करदै लागै की कि हांम्हां पाणअ त अह किहअ करै मारी।
\v 15 प्रभू यिशू हेरी अह गल भुझ़ी और सह लागअ तिधा का हांडदअ और बडै भारी लोग लागै तेऊ पिछ़ू हांडदै और प्रभू यिशू किऐ तिंआं सोभ दाह-बमारी का रांबळै।
\v 16 और तिना लै डाहअ च़तैनगी दैई करै ईहअ खोज़ी बोली कि मेरै बारै निं होरी का खोज़ी;
\v 17 ताकि ज़ुण बच़न याशायाह भबिशयाबाणीं करनै आळै बोलअ त; सह पूरअ ह्ई सके कि,
\v 18 “भाळा, अह आसा मेरअ सेऊआकार ज़ुण मंऐं च़ुनअ द आसा, अह आसा मेरअ प्यारअ, ज़सा करै हूँ खुश आसा, मूँह पाणअ आपणअ आत्मां एऊ दी और तेऊ दैणअ होरी सोभी ज़ाति लै न्यायेओ समाच़ार।
\v 19 तेऊ नां झ़गळअ करनअ, नां लेर पकार पाणीं और ना ता कसा का हाटै-बज़ारै तेऊए बोल शुळणैं।
\v 20 तेऊ निं जैंटी दी नगाळै चोळणी और नां धुँआ दैंदी बाती तेभै तैणीं शेऊणीं, ज़ेभै तैणीं न्याये ज़ीत ना होए;
\v 21 और होरी सोभी ज़ाती डाहणीं तेऊ दी आशा।”
\v 22 तैबै लोगै एक कांणअ और काल्लअ आदमीं आणअ, तेऊ दी थिअ भूत-परेत शाचअ द। प्रभू यिशू मसिह किअ सह रांबळअ ता सह लागअ तेभी भाळअ और गला बाता करदअ।
\v 23 प्रभू यिशू हेरी अह गल भुझ़ी और सह लागअ तिधा का हांडदअ और बडै भारी लोग लागै तेऊ पिछ़ू हांडदै और प्रभू यिशू किऐ तिंआं सोभ दाह-बमारी का रांबळै।
\v 24 पर फरीसी बोलअ एसा गला शुणीं करै प्रभू यिशू लै ईहअ कि अह निं भूता परेते राज़ै शैताना बिह्णीं इना बुरी आत्मा और भूता-परेता काढी सकदअ!
\v 25 प्रभू यिशू मसिह तिने मनें गल भुझ़ी करै तिना लै बोलअ, “ज़सा राईसी दी फूट पळा, तेसा राईसीओ ह्आ बनाश और कोई बी नगरी या खानदान; ज़सा दी फूट पळा, सह निं कधी बणदअ।
\v 26 ईहअ करै; ज़ै शैतान ही शैताना भगाऊए, ता तै हणअ सह ईहअ करै आपणअ ही बरोधी, तेखअ तेऊओ राज़ किहअ करै रहणअ बणीं?
\v 27 ज़ै हूँ शैताने सहाईता करै बुरी आत्मा काढा, तै थारै बंश कसरी सहाईता करै काढा?  ईहअ करै भरनअ तिनाई थारअ लेखअ-जोखअ।
\v 28 पर ज़ै हूँ परमेशबरे सहाईता करै दुष्टात्मा काढा, तै गअ परमेशबरो राज़ तम्हां सेटा पुजी।
\v 29 कोहै आदमीं निं कसा आपू का ज़ादै बलबान आदमींऐ घरै लूट-पाट करी सकदअ, ज़ेभै तैणीं कि सह तेऊ बलबाना बाह्नी ना ल्ए? तेखअ सका सह तेता बाद तेऊओ घर लुटी।
\v 30 ज़ुण मूँह संघैं नांईं आथी, सह आसा मेरै बिरोधा दी, और ज़ुण मूँह संघै नांईं झाळदअ सह पा छिंगी।
\v 31 तैहीता हूँ तम्हां का सच्च़ाई खोज़ा कि, ‘मांह्णूंओ सोभी परकारो पाप और निंदा हणैं माफ, पर आत्में निंदा करनी निं माफ हणीं।”
\v 32 “ज़ुण बी माह्णूंऐ शोहरूऐ खलाफ कोई गला करे, तेऊओ पाप सका माफ ह्ई, पर जो कोई पबित्रात्में खलाफ किज़ै बोले, तेऊओ अपराध एऊ लोकै ता कै च़ालअ माफ ह्ई पर परलोकै बी निं सह माफ ह्णअ।”
\v 33 “ज़ै पौधै लै तम्हैं रांबळअ बोला, ता तै बोला तेते फळा लै बी रांबळअ, कि बोला पौधै लै नकाम्मअ, किल्है कि पौधअ बछ़ैणींआ तेते फळा करै।”
\v 34 “हे सांपे शोहरूओ, तम्हैं बूरै ह्ई करै किहअ करै सका शोभली गला बोली? किल्है कि ज़ुण मनै भरअ द ह्आ सहई एछा खाखा दी।”
\v 35 “भलअ आदमीं काढा आपणैं मने भलै भडारा का भली गला, और बूरअ आदमीं काढा आपणैं मनें बूरै भडारा का बूरी गला।
\v 36 हूँ खोज़ा तम्हां का सच्च़ाई कि, ज़ुण नकाम्मीं गला आदमीं बोळणीं; न्याये धैळी लागणअ तिना हरेकी गलो लेखअ जोखअ दैणअ।
\v 37 किल्हैकि तूह हणअ आपणीं गला करै ही नरदोष और आपणीं ई गला करै हणअ तूह दोषी।”
\v 38 एसा गला लै क्ई शास्त्री और फरीसी प्रभू यिशू लै बोलअ, “ हे गुरू, हांम्हैं च़ाहा ताखा एक च़िन्ह भाळणअ।”
\v 39 प्रभू यिशू तिना लै उत्तर दैनअ, “एऊ जुगै ह्आ बूरै, कंज़रै लोग च़िन्हा लोळै लागैदै; पर योना भबिष्याबगते च़िन्हा छ़ाडी निं तिना लै होर कोई बी च़िन्ह भेटणअ।
\v 40 योना रहअ चिई राची और चिई धैळी पाणीं जैंदरी माह्छ़े पेटै, तिहअई रहणअ मांह्णूंओ शोहरू बी चिई राची धैळी धरती भितरी।
\v 41 निनबे लोगा लाणअ न्याये धैळी एऊ जुगे लोगा संघै बेशी इना लै दोष, किल्हैकि तिनै बदळअ आपणअ मन योने परच़ारा शुणीं करै और हेरा, ईधी आसा सह ज़ुण योना का बडअ बी आसा।”
\v 42 दखण देशे राणीं बी लाणअ न्याये धैळी एऊ जुगै लोगा संघै उझ़ूई करै इना लै दोष, किल्हैकि सह आई सुलैमाने ज्ञाना शुणीं धरतीए दुजै कनारै का, और भाळा, इधी आसा सुलैमना का बी बडअ।
\v 43 ज़ाऊं अशुध आत्मा मांह्णूं का पोर्ही निखळा, ता सह लागा शुकी ज़ैगा आपू लै आरामा लोळी; पर तेसा निं आराम भेटदअ।
\v 44 तेखअ बोला सह ईहअ कि मूँह नाशणअ आपणैं तेऊई घरै, ज़िधा का हूँ निखळी दी आसा, और बापस एछी करै सह भाळा ईहअ कि सह घर आसा शुनअ और शुहण शळैळन आसा एथ दैनी दी और घर आसा सज़अ-सज़ाऊअ द।
\v 45 तेखअ आणा सह आपू का बी बूरी-बूरी सात दुष्टआत्मा आपू संघै होर शादी और तिंआ लागा तेथ पेशी करै रंहदी-बसदी, और तेऊ माह्णूंऐ ह्आ पैहलै का बी ज़ादी बूरी दशा; एऊ जुगे बूरै लोगे दशा बी हणीं एही।
\v 46 ज़ाऊं प्रभू यिशू भीळा जैंदरी ईना गला करदअ लागअ द थिय, ता तेऊए आमां और भाई तै बागै खह्ळुऐ दै, और तिंयां च़ाहा तै तेऊ संघै गला करनीं।”
\v 47 एकी बोलअ प्रभू सेटा एछी करै ईहअ कि, भाळ, तेरी आमां और तेरै भाई आसा बागै खह्ळुऐ दै, और ताह संघै च़ाहा तिंआं गला-बाता करनीं।
\v 48 ईहअ शुणीं करै प्रभू यिशू तेऊ लै उत्तर दैनअ; “मेरी आमां कुंण आसा?
\v 49 ईहअ शुणीं करै प्रभू यिशू तेऊ लै उत्तर दैनअ; “मेरी आमां कुंण आसा? और मेरअ भाई कुंण आसा? तेखअ प्रभू आपणैं च़ेलै बाखा हाथ करी करै बोलअ, 'ईंयां आसा मेरै आमां और भाई।'50 किल्हैकि ज़ुण मेरै सबर्गै रहणै आळै बापूए ईछा दी च़ले तिंयांई आसा मेरै भाई, बैहणीं और आमां।”
\c 13
\v 1 तेसाई धैळी प्रभू यिशू मसिह घरा का निखळी करै बेठअ दरैऊए कनारै।
\v 2 प्रभू यिशू मसिह सेटा हुअ एतरअ खासअ झाळअ कठा कि सह बेठअ किश्ती दी और सारी भीड़ रही दरैऊए कनारै खह्ळुई।
\v 3 ता प्रभू यिशू मसिह दृश्टांता दी बड़ी भारी गला बोली कि, “भाळा, एकी बगती एक बेज़ै ब्ऊणैं आळअ निखळअ बेज़ै ब्ऊंदअ,
\v 4 बेज़ै ब्ऊंदी थोळअ बेज़अ पळअ बाते कनारै दी और सह च़ुंघअ च़ेलू पखीरू।
\v 5 थोळअ बेज़अ पळअ शकरीली ज़िंमी दी, ज़िधी खासअ माटअ नांईं त आथी, सह बेज़अ निं डुघै माटै दी पळअ और सह टिपअ सिज़ना का पैहलै;
\v 6 ता ज़ाऊं सुरज़ो धुपअ टिपरू दी पळअ; तिना टिपरूए पाकै ज़लैळै नांईं हणेंए बज्हा तिंयां टिपरू शुकै।
\v 7 ईहअई थोळअ बेज़अ पळअ झ़ाकळै, ता ज़ाऊं सह बेज़अ टिपअ ता सह दाभूअ कांडै-रिंडे झ़ाकळा जैंदरी।
\v 8 पर धख बेज़अ पळअ रज़दी-पज़दी ज़िमीं दी, ता  तिना दी लागी खासी फसल, कोई शौ गुणा, कोई शाठ गुणा और कोई तिह गुणा पज़ैया।
\v 9 ज़सरै कान आसा सह शुणें।
\v 10 ता च़ेलै प्रभू सेटा एछी करै ईहअ बोलअ, “तूह इना संघै दृशटांता दी किल्है करा गला?”
\v 11 प्रभू यिशू मसिह तिना लै उत्तर दैनअ, “तम्हांलै आसा सबर्ग राज़ो भेद समझ़ाऊअ द पर इना का निं आथी ?”
\v 12 किल्हैकि ज़सा का आसा, तेऊ लै दैणअ होर बी; ता तेऊका हणअ खासअ, ता, ज़सा का किछ़ै निं आथी, तेऊका लणअ सह बी बापस ज़ुण किछ़ तेऊका होए बी।"
\v 13 हूँ करा तिना संघै दृश्टांता दी एते तैणीं गला कि तिंआं निं हेरी करै बी हेरदै और शुणीं करै बी निं शुणदै और नां समझ़दै।
\v 14 तिनें बारै आसा याशायाह भबिष्याबगता ईहअ बोलअ द कि, “ तम्हां काना का ता शुळणअ पर तम्हां समझ़ निं पळणीं। आछी का ता तम्हां भाळणअ पर तम्हां का निं धेछणअ आथी।
\v 15 किल्हैकि ईना लोगो मन आसा गअ द पाथर ह्ई और काना का शुणा तिंआं उछ़टअ, और तीनै आसा डाही दी आपणीं आछी मुंदरी कि ईहअ निं ह्आ कि तिंआं आछी करै भाळे, और काना करै शुणें और मना का समझ़े, और तिंआं बापस फिरे और हूँ तिना च़ांगअ करूं।”
\v 16 पर भागा आळी आसा थारी आछी, कि तिंना का धेछिआ, और भागा आळै आसा थारै कान तिना का शुणिंआ।
\v 17 तैहीता हूँ खोज़ा तम्हां का सच्च़ाई कि, “क्ई भबिष्याबगता और धर्मीं च़ाहअ ईहअ कि ज़ुण गला तम्हां का धेछिआ, तम्हैं भाळे, पर नांईं भाळी, और ज़ुण गला तम्हैं शुणां, तम्हैं शुणें, पर नांईं शुणीं।
\v 18 ऐबै शुणां तम्हैं बेज़ै ब्ऊणै आळैए दृश्टांतो फल।
\v 19 ज़ुण कोई राईसिओ बच़न शुणीं करै नांईं समझ़ा, तेऊए मनै ज़ुण बी ब्ऊअ द थिय, तेऊ नींयां सह दुष्ट शैतान छ़ड़ैऊई, अह आसा सहई बेज़अ ज़ुण बाते कनारै थिय ब्ऊअ द।
\v 20 ता ज़ुण शकरीली ज़िंमीं दी ब्ऊअ त, अह आसा सह ज़ुण बच़न एकदम खुशी-खुशी मना,
\v 21 पर आपू दी पाकअ ज़लैळणैं नीं दैंदअ, और अह आसा थोळै इ धैळैओ, और ज़ाऊं तेऊलै बच़न मनणें कारण दुख तकलिफ और उपद्रब ह्आ, ता तेऊ लागा ईहअ करै छ़ेकै ठोह्ळ।
\v 22 ज़ुण बेज़अ झ़ाकळै पळअ त, अह आसा ईहअ ज़ुण बच़न ता शुणां पर एऊ संसारे चिंता फिकर और धन माये धोखै करै सह बच़न दाभिआ; सह निं पज़ैआ दैंदअ आथी।
\v 23 ज़ुण बेज़अ रज़दी पज़दी ज़िंमी दी पळअ, अह आसा ईहअ, ज़ुण बच़न‍ शुणीं करै समझ़ा और सह दैआ खासी पज़ैआ, कोई शौ गुणा, कोई शाठ गुणा, और कोई तिह गुणा।
\v 24 तैबै प्रभू यिशू मसिह तिना का एक होर दृश्टांत खोज़अ, कि स्बर्ग राज़ आसा तेऊ मांह्णूं ज़िहअ, तेऊ ब्ऊअ आपणैं खेचै बधिया बेज़अ,
\v 25 पर ज़ाऊं लोग सुतै दै थियै, तिनें बैरी एछी करै डाहै गिंहूं जैंदरी ज़ंगली लबहरै ब्ऊई।
\v 26 ज़ाऊं टिपरू लागै और सील निखळै, तैबै लागै तिंआं ज़ंगली लबहरे दाणैं बी धेछदै,
\v 27 एता भाळी तेऊए घरे सेऊआ‍ च़ाकरै तेऊ सेटा लै एछी करै बोलअ, “हे सुआमीं, तंऐं कै आपणैं खेचै बधिया बेज़अ निं ब्ऊअ त? तै ईंयां ज़ंगली दाणैए डाळ किधा का आऐ?
\v 28 तेऊ तिना लै बोलअ, “अह आसा कसा बैरीओ काम।” तिनै सेऊआकारै तेऊ लै बोलअ, “ ऐबै तूह किज़ै बोला, हाम्हैं तिनां गिंहूं बिच़ा का पेच़ी करै कठा करीए?”
\v 29 तेउ तिना लै बोलअ, “ईहअ निं करी, ईहअ निं ह्आ कि ज़ंगली दाणैं आळै डाळा कठा करदी बारी रांबळै गिंहूंऐ दाणेंए डाळ बी झोठिआ।
\v 30 ल्ऊंणैं तैणीं दैआ ईना दुही संघा-संघा बझ़णैं, ल्ऊंणेंए समैं बोळणअ मूँह काटणै आळै लै ईहअ कि पैहलै ईना ज़ंगली लबहरे पूळै बाह्ना ज़ाळणा लै कठा और बाकि रांबळै गिंहूं करा मेरै भडारै कठा।”
\v 31 और एता बाद प्रभू यिशू मसिह तिना लै एक होर दृश्टांत खोज़अ कि स्बर्गो राज़ आसा एक राईए दाणैं ज़िहअ, सह ब्ऊअ एकी मांह्णूं आपणैं खेचै,
\v 32 सह सोभी बेज़ै का होछअ ता आसा पर ज़ाऊं सह बढा, सह ह्आ सोभी शाग पाचा का बडअ।
\v 33 और प्रभू तिना लै एक होर दृश्टांत खोज़अ कि ,स्बर्गो राज़ आसा सज़ेळै ज़िहअ कि एकी बेटळी सह सज़ेळअ निंयं और चिई सेर पिठै बिच़ै सह मुछ़अ ता थोळी घळी बाद बणअ सह सारअ मुछ़अ द पिठअ सज़ेळअ।
\v 34 ईंयां सोभ गला खोज़ी प्रभू यिशू दृश्टांता दी और सह निं बिणा दृश्टांता बोली तिना लै एक गल बी बोलदअ त।
\v 35 तै कि ज़ुण बच़न याशायाह भबिष्याबाणीं करनै आळै बोलअ त सह पूरअ होए कि, “मूँह खोळणीं आपणीं खाख भज़ाहणीं बोळणा लै, और तिंयां गला करनीं मूँह प्रगट ज़ुण संसारे उत्पति ओर्ही गुप्त आसा रही दी।"
\v 36 तैबै प्रभू यिशू मसिह तीना लोगा बिच़ा का घरा लै आअ और तेऊए च़ेलै तेऊ सेटा एछी करै बोलअ कि, “खेचा दी ज़ंगली लबहरेओ दृश्टांत समझ़ाऊ हांम्हां का।
\v 37 प्रभू यिशू तिना का समझ़ाऊअ कि, “बधिआ बेज़ै ब्ऊणैं आळअ आसा मांह्णुंओ शोहरू।
\v 38 खेच आसा अह संसार, और बधिआ बेज़अ आसा तम्हां ज़िहै स्बर्गराज़े पूत्र। और ज़ंगली लबहरै आसा दुष्ट शैताने पूत्र।
\v 39 ज़ुणीं बैरी तिंयां ब्ऊऐ, सह आसा शैतान; ल्ऊणेंओ बगत आसा एऊ संसारो अंत और काटणैं आळै आसा स्बरगदूत।
\v 40 ज़िहै ज़ंगली लबहरै कठा करी करै ज़ाळा, तिहअई हणअ ऐऊ संसारे अंता दी।
\v 41 मांह्णूंऐ शोहरू भेज़णैं आपणैं स्बरगदूत; और तिना करनै तेऊए राईसी का सोभ बूरै करनै आळै, कूकरम करनै आळै कठा।
\v 42 और तिंयां पाणैं आगीए कुंडा दी, ता तिधी हणअ सिधअ लेरनअ और दांद पिशणअ।
\v 43 तेभै च़मकणैं धर्मीं आपणै पिता परमेशबरे राज़ा दी सुरज़ा ज़िहै, ज़सरै कान आसा, सह ल्ऐ शुणीं॥
\v 44 स्बर्गो राज़ आसा खेच़ै दाबी दी धनमाया ज़िहअ ज़ुण एकि माह्णूं माया भेटी और सह डाही तिधी दाबी और खुशीऐ मारै ल्अ तेऊ सह खेच मोलै आपणअ सोभ किछ़ बेच़ी करै।
\v 45 स्बरगो राज़ आसा एक बपारी ज़िहअ ज़ुण सोभी का बधिआ मोती लोळअ त लागअ द।
\v 46 जांऊं तेऊ एक अनमोल मोती भेटअ, ता तेऊ पाअ आपणअ सोभ किछ़ बेच़ी तेऊ मोती लणां लै।
\v 47 ता स्बर्गो राज़ आसा एकी बडै ज़ाळा ज़िहअ, ज़ुण समूंदरै पाअ और तेथ शाची सोभी रंगै माह्छ़ली,
\v 48 ज़ाऊं सह भरूअ, ता सह आणअ कनारै लै खिंच़ी, तेता का बधिआ-बधिआ ता भरी टोकरी दी और नकामीं-नकामीं शोटी ढेका।
\v 49 संसारे अंता दी हणअ ईहअई; स्बर्गदूता करनै स्बर्गा का एछी करै दुष्ट धर्मीं का ज़ुदै और तिंयां पाणैं आगीए कुंडा दी।
\v 50 तिधी हणअ सिधअ लेरनअ और दांद पिशणअ।
\v 51 तम्हैं ईंयां गला समझ़ी बी कि नांईं?
\v 52 तिनै प्रभू लै बोलअ, “हां” और प्रभू तिना लै बोलअ, “तैहीता हर शास्त्री ज़ुण स्बर्गे राज़ो च़ेलअ बणअ द आसा, सह आसा तेऊ भडारी ज़िहअ, ज़ुण आपणैं भडारा का नंऊईं पराणीं च़िज़ा काढा।
\v 53 ज़ाऊं प्रभू यिशू ईना सोभी दृश्टांता खोज़ी मुकअ, तेखअ लागअ सह तिधा का हांडदअ,
\v 54 और आपणैं देशै एछी करै लागअ तिने सभा दी ईहै उपदेशा दैंदअ कि तिंयां हुऐ रहैन और बोलदै लागै कि, “ एऊ अह ज्ञैन और सामर्थे काम किधा का भेटै?
\v 55 अह कै बड़्ईओ‍ शोहरू निं आथी? एऊए आमां नांअ मरिअम निं आथी? और एऊए भाई नांअ याकुब और युसफ, शमोन और यहूदा निं आथी?
\v 56 एऊए सारी बैहणीं कै हांम्हां बिच़ै निं आथी? ता तै एऊ ईंआ सोभै गला किधा का भेटी?
\v 57 तिना लागी तेऊऐ कारण ठोह्ळ, पर प्रभू यिशू मसिह तिना लै बोलअ, “भबिष्याबगतो अदर भाअ निं सिधअ तेऊऐ आपणै घरै और आपणै देशै हंदअ, पर होरती हआ सारै दी।58 तिंयां निंसै बिशबास करी और प्रभू यिशू बी निं तिधी तेखअ ज़ादै सामर्थी काम कियै आथी।
\c 14
\v 1 तिना धैळै, चौथाई देशे राज़ै हेरोदेसै प्रभू यिशूए बारै बडी च़रचा शुंणीं;
\v 2 और तेऊ आपणैं सेऊआकारा लै बोलअ कि अह आसा यहून्ना बपतिस्मैं दैणैंआळअ और सह हुअ मरी करै ज़िंऊंदअ, तैहीता एऊ का एतरै सामर्थी काम प्रगट हआ।
\v 3 किल्हैकि हरोदेसै पाअ त यहून्ना आपणैं भाई फिलिपुसे लाळी हेरदिआसा पिछ़ू शांघळी लोहै लाई जेहलखानै दी।
\v 4 ईहअ किअ तेऊ तै कि यहून्ना बोलअ त राज़ै लै ईहअ कि आपणैं भाईऐ बेटळी डाहणीं निं ताल्है ठीक आथी।
\v 5 हेरोदेस राज़अ ता च़ाहा त यहून्ना मारनअ पर सह डरा त लोगा का तै कि लोग मना तै यहून्ना भबिष्याबगता।
\v 6 पर ज़ाऊं हेरोदेसो ज़ल्म धैळअ आअ, ता हेरदिआसे शोहरी किअ राज़अ तेऊ पर्बा दी आपणअ नाच़ रहैऊई करै खुश;
\v 7 और राज़ै दैनअ तेसा लै बच़न कि, ज़ुण किछ़ बी तूह मांगे, मूँह दैण सह ताल्है।
\v 8 सह‍ शोहरी ती तेसरी आमां डाही दी शगरेऊई और तेसा बोलअ राजै लै ईअ की मुलै आण यहून्ना बपतिसमैं दैणैंआळैओ मूंड एभी काटी करै।
\v 9 राज़अ हुअ ता बडअ दुखी पर आपणैं बच़न और तिधी बेठै दै पाहूणैं पिछ़ू दैनीं तेऊ आज्ञा कि एसा लै दैआ ज़ुण एसा लोळी।
\v 10 ता जेह्लखानै लै आपणैं सपाही भेज़ी करै यहून्नों कैळअ पाअ काटी;
\v 11 और थाळा भितरी आणअ तेऊओ मूंड संघा दैनअ तेसा शोहरीए हाथै और तेसा निंअ सह आपणीं आमां सेटा लै।
\v 12 तेखअ यहून्नें च़ेलै नींई तेऊए ल्हास और तिनै डाही सह दाबी और तिनै भेज़अ एतो फैळअ प्रभू यिशू मसिह लै बी।
\v 13 ज़ाऊं प्रभू यिशू ईहअ‍ शुंणअ ता सह किश्ती दी बेशी करै नाठअ एकी सुनसान ज़ैगा लै कांत और ईहअ‍ शुणीं करै लोग आऐ नगरी का तेऊ पिछ़ू पैदल तेऊ सेटा लै।
\v 14 प्रभू यिशू लोगे एक बडी भीड़ भाळी ता तिना लै आई तेऊ बडी भारी दैया और प्रभू कियै तिने बमार आदमीं हर बमारी का दूर।
\v 15 ज़ाऊं साह्न पळी ता तेऊए च़ेलै तेऊ सेटा एछी करै बोलअ, “अह आसा बड़ी सुनसान ज़ैगा और धैळअ बी गअ उडी, ईना लोगा कर बिदा ताकि ईंआ किधी गरांऊंऐ आपू लै रोटीओ ईंतज़ाम करी सके।”
\v 16 प्रभू यिशू तिना लै बोलअ, “ईनों नाशणअ निं ज़रूरी आथी, तम्हैंई दैआ ईना लै रोटी खाणा लै।”
\v 17 तिनै च़ेलै प्रभू लै बोलअ, “हाम्हां सेटा निं ईधी दुई रोटी और माह्छ़ली छ़ाडी होर किछ़ै आथी।”
\v 18 प्रभू तिना लै बोलअ, “ तिना आणा मूँह सेटा लै।”
\v 19 तेबै प्रभू लोगा लै घाहा परैंदै बशैळना लै बोलअ, और पांज़ रोटी और दूई माह्छ़ली हाथै ढाकी और स्बर्गा बाखा भाळी करै धन्याबाद किय और रोटी और माह्छ़ली दैनीं चोळी-चोळी करै च़ेले हाथै ता तिंयां लागे लोगा लै बांडदै।
\v 20 तिंयां सोभ लोग खाई करै रज़ै, और बच़ी दी रोटीए भरूऐ बाराह च़ठै।
\v 21 ता खाणैं आळै तै बेटळी और माठै छ़ाडी करै अटकल लाई लगभग पांज़ हज़ार मरध ई मरध।
\v 22 तेता बाद नढैऊऐ प्रभू यिशू मसिह आपणैं च़ेलै किश्ती दी ज़ोरा-ज़ोरी बशैळै कि तम्हैं नाशा पैहलै दरैऊआ पार ज़ेभै तैणीं हूँ ईंना लोगा भेज़ी निं ल्ऊं;
\v 23 और प्रभू यिशू लोग बिदा किऐ ता आपू नाठअ धारा परैंदा लै प्राथणां करदअ साह्नां एकै ज़ह्णअ।
\v 24 ता तिना च़ेले किश्ती लागी दरैऊआ बिच़ै ओरी-पोरी ढुळदी हाऊआ बागरी करै।
\v 25 प्रभू यिशू मसिह आअ राचकै च़ऊथै पहरै दरैऊऐ पाणीं परैंदै हांडी तिना सेटा लै।
\v 26 च़ेलै तेऊ दरैऊआ दी हांडदै भाळी करै डरै ता तिंआं लागै बोलदै कि अह आसा भूत; और तिनै पाई डरैमारै लैळा पकारा।
\v 27 प्रभू यिशू कीई तेभी तिना संघै गला बाता कि; “हैळअ निं करा, हूँ आसा, डरा निं आथी।”
\v 28 तैबै पतरसै प्रभू लै बोलअ, “प्रभू, ज़ै तूहैई आसा, तै दै मुल्है पाणीं परैंदै हांडी करै एछणें ज़ाज़त।”
\v 29 प्रभू यिशू बोलअ, “ऐछ” और पतरस किश्ती का होथी करै लागअ प्रभू यिशू सेटा लै पाणीं परैंदै हांडदअ।
\v 30 पर ढिशा बागरी करै पतरस डरअ, और ज़ाऊं सह पाणीं दी डुबदअ लागअ ता तेऊ पाई लैळा कि “हे प्रभू, मूँह बच़ाऊ हूँ च़ालअ डुबी मूँह बच़ाऊ।”
\v 31 प्रभू यिशू झ़टपटै तेऊओ हाथ ढाकअ और तेऊ लै बोलअ, “हे अल्पबिशबासी, तंऐं शक किल्है किय?”
\v 32 ज़ाऊं तिंयां किश्ती दी उखळै ता तेभी ढिश बागर मुकी।
\v 33 एसा गला भाळी ज़ुण किश्ती दी बेठै दै थियै, तिनै प्रभू सेटा माथअ टेकअ और बोलअ कि तूह आसा सच्च़ी ‘परमेशबरो पुत्र’।
\v 34 समुंदरा पार किश्ती का होथी करै पुजै तिंआं गनेसरत देशै।
\v 35 ता तिधे लोगै प्रभू यिशू बछ़ैणीं करै ओरी-पोरी सारै देशै भेज़अ फैळअ, और तिनै आणै सोभ बमार माह्णूँ प्रभू यिशू सेटा लै।36 तेखअ तिंयां प्रभू यिशू सेटा अरज़ करदै लागै कि तूह दै हाम्हां च़ाऐ झिकळेओ पालअ ई छ़ुहणैं, और ज़ेतरै लोगै बी प्रभू छ़ुअ, तिंयां हुऐ सोभ बमारी का ठीक।
\c 15
\v 1 तैबै येरूशलेमा का फरीसी और शास्त्री प्रभू यिशू मसिह सेटा आऐ, और बोलदै लागै,
\v 2 “तेरै च़ेलै पुरखे रिती रबाज़ा किल्है चोळा कि हाथा धोऐ बिह्णीं बेशा रोटी खांदै?”
\v 3 प्रभू तिना लै उत्तर दैनअ कि “तम्हैं किल्है चोळा परमेशबरे आज्ञा आपणैं रिती रबाज़ा करै?”
\v 4 परमेशबरै ता ईहअ बोलअ त कि "आपणैं आमां बापूए करै इज़त पत और आपणैं आमां बापू लै निं कोहे बूरअ बोली, ज़ुण ईहअ करे, तेऊ पाऐ मारी।”
\v 5 पर तम्हैं बोला ईहअ कि "ज़ै कोई आपणैं आमां बापू लै ईहअ बोले कि ज़ुण फाईदअ तम्हां मूँह करै हणअ त सह हेरअ हांम्हैं परमेशबरा लै भेंट करी?”
\v 6 “तै तेऊ निं आपणैं आमां बापूए इज़त करनें ज़रूरत आथी? ईहअ करै चोळी तम्हैं आपणैं रिती रबाज़ा करै परमेशबरे आज्ञा।
\v 7 हे कपटिओ, याशायाह आसा थारै बारै ठीक ई बोलअ द कि
\v 8 “ईंयां लोग होठा का ता करा मेरअ आदरमान, पर तिनों मन आसा मुखा दूर;
\v 9 और ईंयां करा मेरी भगती बेकार, किल्हैकि ईंयां सखाऊआ लोगा का मांह्णूंऐ बिधी बधान धर्में उपदेश बणांईं करै।”
\v 10 और प्रभू यिशू लोग आपू सेटा लै शादी करै बोलअ, “शुणां और एसा गला समझ़ा कि
\v 11 “ज़ुण खाखा दी भितरी नाशा, सह निं माह्णूं अशुध करदअ पर ज़ुण खाखा का बागै निखळा, सह करा अशुध।”
\v 12 तैबै च़ेलै प्रभू का पुछ़अ, “ताखा थोग बी आसा कि एसा गलो मनअ फरिसी बडअ भारी बूरअ।”
\v 13 प्रभू तिना लै बोलअ, “हरेक पौधअ ज़ुण मेरै स्बर्गिय बापू नांईं आथी लाअ द, सह पेच़णअ तेऊ पोर्ही।”
\v 14 ईना दैआ नाशणैं, ईंयां आसा आंधै रसतै रहैऊणैं आळै; आंधअ ज़ै आंधै का रसतअ खोज़े, ता तिंयां पळणैं दुहै ढेका।
\v 15 एसा गला शुणीं पतरसै प्रभू लै बोलअ, “हाम्हां का समझ़ाऊ एसा गला ठीक- ठीक।”
\v 16 प्रभू तिना लै बोलअ कि “तम्हैं बी मैची समझ़ै निं आथि?
\v 17 तम्हैं किज़ै निं समझ़ै कि ज़ुण खाखा दी नाशा और पेटै पळा, और दोती दिशा नाशी करै निखळा बागा लै?
\v 18 पर ज़ुण खाखा का निखळा, सह निखळा मना का और सह ई करा मांह्णूं अशुध।”
\v 19 किल्हैकि बूरी सोच़, हत्या, पराई बेटळी सेटा नाशणअ, कंझरनअ, च़ोरी, झ़ुठी गुआही और निंदा निखळा मना का ई।
\v 20 ईंआई गला आसा ज़ुण मांह्णू अशुध करा पर हाथा धोऐ बिह्णीं रोटी खाणअ निं अशुध करदअ।
\v 21 ता एता बाद प्रभू यिशू तिधा का नाठअ सूर और सैदा देशा बाखा लै;
\v 22 और तेऊ देशै एक कनानी बेटळी आई और ज़ोरै-ज़ोरै बोलदी लागी कि हे प्रभू, दाऊदे संतान, मुल्है कर दैया, मेरी शोहरीए लाऐ दुशटआत्मैं बूरै हाल करी।
\v 23 पर प्रभू निं तेसा लै कोई बी उत्तर दैनअ, पर च़ेलै की प्रभू का अरज़ कि “हे प्रभू, एसा कर बिदा, अह आसा लागी दी हाम्हां पिछ़ु लैळा लाई ठुरदी।”
\v 24 प्रभू तेसा लै बोलअ ईहअ कि, “इसराईली खांनदानींऐ भेडा छ़ाडी निं हूं होरी कोही सेटा लै आथी भेज़अ द।”
\v 25 पर सह आई तैबी और प्रभू सेटा माथअ टेकअ और बोलअ, “हे प्रभू, मेरी मदद कर।”
\v 26 प्रभू तेसा लै बोलअ, “लान्हेए रोटी कुत्तै लै दैणीं निं ठीक हंदी।”
\v 27 तेसा बोलअ प्रभू का ईहअ कि “हां प्रभू अह गल आसा सही, पर कुतै बी खा च़ूर-च़ार ज़ुण तिनें मालके रोटी खाणैं का बच़त हआ।”
\v 28 एसा गला शुणीं प्रभू तेसा लै उत्तर दैई बोलअ, “हे स्त्री, तेरअ बिशबास आसा पाकअ, ज़िहअ तूह च़ाहा, ताल्है लोळी तिहअई हुअ” और तेसरी शोहरी हुई तेसाई घळी रांबळी।
\v 29 तेखअ प्रभू यिशू तिधा का गलीले दरैऊआ सेटा नाठअ और धारा परैंदै नाशी करै तिधी बेठअ।
\v 30 ता लोगे छ़ुंडा परैंदै छ़ुड, लैंगळै, कांणैं, काल्लै, टुंडै और क्ई दाह बमारी आळै ल्ई आऐ प्रभू सेटा लै और तिंआं बशैळै प्रभूए पैरै और प्रभू कियै तिंयां सोभ ठीक।
\v 31 ज़ाऊं लोगै भाळअ कि काल्लै लागै गला करदै, लैंगळै लागै हांडदै, टुंडै हुऐ ठीक, और कांणैं का लागअ धेछदअ, तै तिंयां हुऐ रहैन और तिंयां लागै परमेशबरे जै-जैकार करदै।
\v 32 प्रभू यिशू आपणैं च़ेलै लै बोलअ, “मूँह एछा ईना लोगे जेह्ल मह्रेली भाळी करै दैआ, किल्हैकि ईंआ आसा चिई धैळी ओर्ही  मूँह संघै, और इना का खाणां-पिणां लै बी निं आथी किछ़ै, हूँ निं च़ांहदअ ईंना भुखै नचिशै बिदा करनअ, ईहअ निं ह्आ कि ईंआ बाता थकी करै रहे तेतै पळी।”
\v 33 च़ेलै प्रभू लै बोलअ, “ईधी ज़ंगलै किधा का काढणीं हाम्हां ईना लोगा लै एतरी रोटी कि एतरे लोगे पेट रज़ैऊणै?”
\v 34 प्रभू यिशू पुछ़अ कि “तम्हां का केतरी रोटी आसा?” तिनै बोलअ कि “हाम्हां का आसा सात रोटी और थोळी ज़ेही माह्छ़ली।”
\v 35 तैबै प्रभू यिशू तिना लै घेह्ळी दी बेशणा लै बोलअ
\v 36 और सात रोटी और माह्छ़ली लै परमेशबरो धन्याबाद करी करै चोळी और च़ेलै हाथै रहअ दैंदअ लागी और तिंयां रहै लोगा लै बांडदै लागी।
\v 37 ईहअ करै सोभ लोग खाई करै रज़ै और बच़ी दी रोटीए बच़ै सात च़ठै।
\v 38 खाणैं आळै तै तिधी बेटळी और माठै छ़ाडी च़ार हाज़ार मरध ई मरध।39 एता बाद प्रभू यिशू तिंयां लोग बिदा किऐ और आपू च़ेलै संघै किश्ती दी बेशी करै पुजअ मगदण देशै।
\c 16
\v 1 फरीसी और सदूकी प्रभू यिशू सेटा एछी करै परखणें तैणीं बोलदै लागै कि हाम्हां का रहैऊ सरगो कोई एक च़िन्ह।
\v 2 प्रभू तिना लै उत्तर दैनअ कि “साह्नां बोला तम्हैं कि "सरग रहणअ बिझअ, किल्हैकि सरग आसा लाल,
\v 3 और दोती बोला ईहअ कि आझ़ एछणीं ढिश बागर, किल्हैकि सरग आसा लाल और न्हैरअ, तम्हैं हेरा सरगे लछ़ण भाळी करै तेतो भेद खोज़ी पर बगतो च़िन्ह और भेद निं खोज़ी सकदै?”
\v 4 “एऊ जुगे बूरै और कंज़रै लोग लोळा चन्ह, पर योना नबीए चिन्हा छ़ाडी निं तिना लै होर किछ़ै भेटणअ आथी।” तेखअ प्रभू यिशू लागअ तिना छ़ाडी हांडदअ।
\v 5 च़ेलै बिसरूऐ दरैऊआ पार नाशदी रोटी निंणैं।
\v 6 प्रभू यिशू तिना लै बोलअ, “हेरे, फरीसी और‍ सदूकिऐ सज़ेळै का रहै दूर।”
\v 7 तिंयां लागै आपू बिच़ै सोठदै कि हाम्हैं रोटी ता आणीं निं!
\v 8 प्रभू यिशू मसिह हेरी तिने मने गल भुझ़ी और तेऊ तिना लै बोलअ, “हे अल्पबिशबासिओ, तम्हैं आपणैं मनैं कै सोठा कि हाम्हां का रोटी निं आथी?
\v 9 तम्हैं कै मैची तैणीं बी निं समझ़ै आथी? तिना पांज़ा हज़ारा लै रोटी खैऊई ती तिंयां बी निं तम्हां आद रही? और तम्हैं बच़ै दै रोटीए कतरै च़ठै च़कै तै?
\v 10 तिंयां च़ार हज़ारा लै सात रोटी बी बिसरूऐ? तिधी बी बच़ी दी रोटिए केतरै च़ठै च़कै तै?”
\v 11 “तम्हैं किल्है निं समझ़दै कि मंऐं निं तम्हां लै रोटिऐ बारै कधि बोलअ आथी! फरीसी और सदुकिए सज़ेळै का रहै दूर।”
\v 12 तैबै आई तीना समझ़ कि प्रभू निं रोटिऐ सज़ेळै का दूर रहणा लै बोलअ; पर तेऊ बोलअ फरिसी और सदुकिए शिक्षा का दूर रहणा लै।
\v 13 प्रभू यिशू आअ कैसरिआ फलिपी देशै और आपणैं च़ेलै का पुछ़दअ लागअ कि “लोग मुल्है कै बोला?”
\v 14 तैबै तिनै बोलअ कि कोई बोला ताल्है यहून्ना बपतिस्मैं दैणैं आळअ, क्ई लोग बोला एलिआ और क्ई लोग बोला कि अह आसा यिर्मयाह भबिष्याबाणीं करनै आळअ या तिना मांझ़ै कोई एक ज़ह्णअ।
\v 15 तैबै प्रभू तिना लै बोलअ ईहअ कि “तम्हैं किज़ै बोला मुल्है?”
\v 16 शिमोंन पतरसै उत्तर दैनअ कि “तूह आसा ज़िऊंदै परमेशबरो शोहरू मसिह।”
\v 17 प्रभू यिशू तेऊ लै बोलअ, “हे शिमोन, योने शोहरूआ, तूह आसा धनबान, अह गल निं खुना और मासा करै हूई, पर मेरअ बापू ज़ुण स्बर्गै आसा, तेऊ की अह गल ताह दी प्रगट।
\v 18 और हूंबी बोला ताल्है ईहअ कि तूह आसा पतरस; और एसा ज़ानीं परैंदै बणाणीं मूँह आपणीं कलिसीआ, और नरके परऊळी बी निं तेता हारी  सकदी।”
\v 19 “मूँह दैणीं ताल्है स्बर्गे राज़े कुंजी, और ज़ुण बी तूह धरती दी कठा करे, सह हणअ स्बर्गै कठा, और ज़ुण बी तूह धरती दी खोले, सह खुळणअ स्बर्गै।”
\v 20 तैबै प्रभू यिशू बोलअ कि “कोही का निं बोली कि हूँ आसा मसिह।”
\v 21 और शास्त्रीए हाथै दुख सैहूं और तिने हाथै मरूं और चिऊथै धैळै ह्ऊं ज़िऊंदअ।”
\v 22 एसा गला लै पतरस प्रभू संघै ज़ुदअ ज़िहअ नाशी करै बोलदअ लागअ कि “हे प्रभू, परमेशबर ना करे कि ताह संघै कधि ईहअ होए।”
\v 23 प्रभू पतरसा बाखा फिरी करै बोलअ, “हे शैतान, मूँह सह्मनै का हअ दूर, तूह आसा मुल्है ठोह्ळा दैणैंओ कारण, किल्हैकि तूह लाआ परमेशबरे गला छ़ाडी मांह्णूंऐ गला दी मन।”
\v 24 खअ प्रभू आपणै च़ेलै लै बोलअ, “ज़ै कुण मूँह पिछ़ू एछणअ च़ाहा, सह करा आपणैं आपू लै नकार और आपणअ क्रूस च़का आपै ता तेखअ एछा मूँह पिछ़ू।
\v 25 किल्हैकि ज़ुण आपणअ प्राण बच़ाऊणअ च़ाहे, तेऊ खोणअ सह; और ज़ुण आपणैं प्राण मेरी तैणीं खोणैं च़ाहे तेऊ बच़ाऊणअ सह।
\v 26 ज़ै माह्णूं सारै संसारा पाऐ और आपणैं प्राणे हानी करे, ता तेऊलै कै नफअ हणअ? या माह्णूं आपणैं प्राणें बदळै किज़ै सका दैई?
\v 27 मांह्णूंओ शोहरू एछणअ आपणैं स्बर्गदूता संघै आपणैं बापुऐ गुणगाना करदअ और तेसा बगती भेटणअ हर एकी तेऊए कामें साबै फल।28 हूँ खोज़ा तम्हां का सच्च़ाई कि ज़ुण इधी खळै आसा, ईंना बिच़ै आसा क्ई ईहै बी, कि ज़ेभै तैणीं मांह्णूंऐ शोहरू तेऊए राज़ा दी एछदै भाळी ना हेरे, तेभै तैणीं निं तिना मौतो सुआद च़ाखणअ।
\c 17
\v 1 छ़आ धैळै बाद प्रभू यिशू पतरस, याकुब और तेऊओ भाऊ यहून्ना आपू संघा निंयैं, और तिंयां निंऐं तेऊ एकांत उछ़टी धारा परैंदा लै।
\v 2 तिना सह्मनै बदळुअ प्रभूओ रूप और प्रभूओ मूँह लागअ सुरज़ा ज़िहअ च़मकदअ और झिकळै हुऐ प्रैशै ज़िहै शेतै।
\v 3 ता तिधी आऐ हेरे मुसा और एलिआ, संघा तिंयां धेछुऐ प्रभू यिशू संघै गला करदै।
\v 4 ईहअ भाळी पतरसै प्रभू यिशू लै बोलअ, “हे प्रभू, अह हूअ ठीक कि हाम्हैं आसा इधी, ज़ै तेरी ज़ाज़त आसा, तै बणाणैं हाम्हां इधी चअन मंडप, एक ताल्है, एक मुसा लै और एक एलिआ लै।”
\v 5 पतरस त बोलदअ ई लागअ द कि तिधी आयै शेतै घणैं बादळ और तिना बादळा बिच़ा का आई एही आकाशबाणीं कि "अह आसा मेरअ प्यारअ शोहरू, एऊ करै आसा हूँ खुश, एऊऐ शुणां।”
\v 6 ईहअ शुणीं करै च़ेलै पळै उटी बाखा और तिंयां डरै बडै भारी।
\v 7 प्रभू यिशू तिना सेटा एछी करै तिंयां छ़ूंऐं और बोलअ कि “खळै उझ़िआ, डरा निं आथी।”
\v 8 ज़ाऊं तिनै आछी उझै कीई ता तिना का निं प्रभू यिशू का सुआई होर कोहै शुझुअ।
\v 9 ज़ाऊं तिंयां धारा का होथदै लागै ता प्रभू हांडदी-हांडदी तिना लै आज्ञा दैनीं कि “ज़ेभै तैणीं माह्णूंओ शोहरू मरी करै ज़िऊंदअ निं होए, तभै तैणीं निं ज़ुण बी अह तम्हैं भाळअ, एसा गला निं कोही का खोज़ी।”
\v 10 तैबै च़ेलै प्रभू का पुछ़अ, “तै ईंआ शास्त्री किल्है बोला ईहअ कि एलिआ नबिओ पैहलै एछणअ आसा ज़रूरी।”
\v 11 प्रभू यिशू बोलअ, “एलिआ ता एछणअ और सोभै गला सुधारनीं तेऊ।
\v 12 पर हूँ खोज़ा तम्हां का सच्च़ाई कि एलिआ मुकअ दा एछी; और तिनै निं सह बछ़ैणअ; पर ज़िहअ तिनै च़ाहअ तिहअ किअ तेऊ संघै। ईहअई करै माह्णुंए शोहरू बी सैहणअ तिना संघै दुख।”
\v 13 तैबै च़ेलै समझ़अ ईह्अ कि अह लागअ दा हाम्हां लै यहून्ना बपतिस्मैं दैणै आळेए बारै बोलदअ।
\v 14 ज़ाऊं तिंयां लोगे भीळा सेटा पुजै ता एक आदमीं आअ तिना सेटा, और माथअ टेकी करै लागअ सह बोलदअ,
\v 15 “हे प्रभू, मेरै शोहरू लै कर दैया, तेऊ एछा मिरगीए दौरै और तेऊ ह्आ बडी भारी दाह, ता बार-बार लागअ सह पाणीं और आगी जैंदरी पळदअ।
\v 16 मंऐं आणअ त सह तेरै च़ेलै सेटा लै बी; पर तिंयां निं तेऊ ठीक करी सकै।”
\v 17 प्रभू यिशू तिना लै बोलअ, “हे अल्पबिश्बासी हठी लोगो, मूँह केभै तैणीं रहणअ तम्हां सेटा? और केभै तैणीं रहणअ मूँह थारी सैहंदअ लागी? ओर्ही आणा तेऊ मूँह सेटा लै।”
\v 18 तैबै यिशू मसिह तेऊलै एक झ़ाळ काढी और दुष्टआत्मां भागी तेऊ का दूर और सह हुअ नढैऊऐ रांबळअ।
\v 19 तेबै च़ेलै प्रभू का एकांत नाशी करै पुछ़अ, हाम्हैं एऊ दी शाचै दै भूता किल्है निं काढी सकै?”
\v 20 प्रभू तिना लै बोलअ, “आपणैं बिशबासे कमींए कारण: हूँ खोज़ा तम्हां का सच्च़ाई कि ज़ै थारअ बिशबास राईए दाणैं बराबर बी होए, ता ज़ै तम्हैं एसा धारा लै बी बोले कि इधा का पेछ़ुई करै नाश दुजी बाखा लै; ता सह नाशणीं और तम्हां लै निं कोहै गल एही हणीं कि ज़ुण नांईं होए।”
\v 21 ज़ाऊं तिंयां गलील देशै थिऐ, ता प्रभू यिशू तिना लै बोलअ, “माह्णूंओ शोहरू ढाकणअ माह्णूंऐ हाथै,
\v 22 तेखअ तिना पाणअ सह मारी, और सह हणअ चिऊथै धैळै ज़िऊंदअ।”
\v 23 ज़ाऊं तिंयां कफरनहूम पुजै, तिधी एकी मांदरा लै कारै गराहणैं आळै पतरसा का पुछ़अ कि थारअ गूरू मांदरा लै कारअ दैआ कि नाईं?” तेऊ बोलअ ‘हां, दैआ ता दैआ।’
\v 24 ज़ाऊं तिंआ कफरनहूम पुजै, तिधी एकी मांदरा लै कारै गराहणैं आळै पतरसा का पुछ़अ कि थारअ गूरू मांदरा लै कारअ दैआ कि नाईं?” तेऊ बोलअ ‘हां, दैआ ता दैआ।’
\v 25 ज़ाऊं पतरस घरै पुजअ ता तेऊऐ पुछ़णैं का पैहलै हेरअ प्रभू यिशू मसिह तेऊ लै बोली कि “शिमोन, तूह कै समझ़ा? कि ईंआ धरतिए राज़ै च़ंदअ या कारअ कसा-कसा का मांगा? आपणैं शोहरू का या पराऐ का?”  पतरसै बोलअ ‘पराऐ का।’
\v 26 प्रभू यिशू तेऊ लै बोलअ , “एऊ साबै ग्ऐ तै शोहरू बच़ी।”27 तैबी ईहअ करै निं हाम्हां तिना लै ठोह्ळ दैणीं, तूह कर ईहअ, दरैऊऐ कनारै नाश और कांडअ पा माह्छ़ली लै ता ज़ुण माह्छ़ली पैहलै तेथ शाचे, तेसा आणैं, तेसे खाख खोली भेटणअ ता एक सिक्कअ और तेऊ नींईं करै दैऐ मेरै और आपणैं बदळै कारअ।
\c 18
\v 1 ईहअ करै तेसाई घळी च़ेलै प्रभू का पुछ़दै लागै कि “स्बर्गे राज़ा दी सोभी का बडअ कुण आसा?”
\v 2 एसा गला शुणीं प्रभू एक होछ़अ ज़िहअ लान्हअ आपू सेटा शादी करै आपू सेटा खळअ किअ और बोलअ कि,
\v 3 “हूँ खोज़ा तम्हां का सच्च़ाई कि ज़ै तम्हैं आपणीं ज़िंदगी दी बदळाव नांईं आणें और होछ़ै लान्है ज़िहै नांईं बणें, तै निं तम्हैं स्बर्गे राज़ा नाशी सकदै।
\v 4 ज़ुण बी आपणैं आप एऊ लान्हैं ज़िहअ होछ़अ बणें, सह हणअ स्बर्ग राज़ा दी बडअ।
\v 5 ज़ुण बी मेरै नांऊंआ करै एक ईहै लान्है ग्रहण करा सह करा मूँह ग्रहण।
\v 6 पर ज़ुण कोई ईना होछ़ै मांझ़ै ज़ुण मूँह दी बिशबास करा, एकी लै बी ठोह्ळ दैए, तेऊ लै हणअ त ईहअ भलअ कि बडअ घरटो थरेट बाह्नणअ तेऊए गळै और सह डबेऊणअ त दरैऊऐ डुघी आळी दी।
\v 7 ठोह्ळा दैणेंए कारण संसारा लै हाए! ठोह्ळ लागणीं आसा ज़रूरी पर हाए तेऊ मांह्णूं लै ज़सरी बझ़हा करै ठोह्ळ लागा।
\v 8 ज़ै तेरै हाथ पैर ताह्लै ठोह्ळ दैए, ता तिना पाऐ काटी करै शोटी; टुंडअ लैंगळअ ज़िदगी लै नाशणअ आसा ताल्है एता का भलअ कि दूई हाथ और दुई पैरा रहंदी तूह बेअंत आगी दी पळे।
\v 9 ता, ज़ै तेरी आछ ताह्लै ठोह्ळ दैए, ता तेसा शोट कोटी करै दूर।
\v 10 कांणैं ह्ई करै आसा ज़िंदगी लै नाशणअ एता का रांबळअ कि दूई आछी रहंदी तूह नरके आगी दी पळे।
\v 11 हेरा, तम्हैं निं इना होछ़ै मांझ़ै कोही बी तुछ समझ़ी, किल्हैकि हूँ बोला तम्हां लै ईहअ कि स्बर्गै रहा तिने दूत सदा मेरै पिता परमेशबरे मूँहा भाळै लागी।
\v 12 तम्हैं किज़ै समझ़ा? ज़ै कसा आदमींए शौ भेडा होए, और तिना मांझ़ै एक भेड भटके, तै कै नडिनुंऐं भेडा छ़ाडी सह नाळै-धारै भटकी दी भेडा लोळअ निं नाशणअ?
\v 13 और ज़ै ईहअ होए कि सह भेड तेऊ भेटे, ता हूँ बोला तम्हां का सच्च़ाई कि सह निं तिना नडिनुऐं भेडा लै ज़ुण भटकी दी नांई थी, तेतरी खुशी निं तेऊ हणीं, ज़ेतरअ कि एसा भेडा लै खुश हुअ।
\v 14 ईहअई थारै बापूए ज़ुण स्बर्गै भेडा आसा, सह निं ईहअ च़ाहंदअ कि इना होछ़ै मांझ़ै एक बी नाश होए।
\v 15 ज़ै तेरअ भाई ताल्है अपराध करे, ता कांगनरांगै नाशी करै तेऊ संघै गला बाता, संघा दैऐ तेऊ समझ़ाऊंणी, ज़ै सह तेरी शुणे, तै गअ ताह आपणअ भाई भेटी।
\v 16 ज़ै सह नांईं शुणें, तै निंऊं दुई आदमीं आपू संघै होर ताकी हरेक गला लोळी दूई या चिई गुआहे सह्मनैं हूई।
\v 17 ज़ै सह तिनें बी नांईं शुणें, तै खोज़ सभा दी, पर ज़ै सह तिने बी नांईं शुणें, तै समझ़ै तेऊ तूह गैर ज़ातिओ पराअ आदमीं।
\v 18 हूँ खोज़ा तम्हां का सच्च़ाई कि ज़ुण बी तम्हैं धरती दी बाह्नें, सह बाह्नणअ स्बर्गै और ज़िहअ बी तम्हैं धरती दी खोले, सह खुलणअ स्बर्गै।
\v 19 तेखअ बोला हूँ तम्हां लै ईहअ बी कि ज़ै तम्हां बिच़ै दुई ज़ह्णैं धरती दी कोई बी गला लै; ज़ुण तिना मांगणीं, एकी मनें होए, तिंयां गला हेरनी परमेश्बरा तिना लै दैई।
\v 20 किल्हैकि ज़िधी दुई या चअन ज़ह्णैं मेरै नांऊंऐं कठा हआ, तिधी ह्आ हूँ आपू तिना बिच़ै।”
\v 21 तैबै पतरसै बोलअ, “हे प्रभू, ज़ै मेरअ भाई मुल्है अपराध करे, तै हूँ केतरी बारी छ़ाडूँ तेऊलै माफी?”
\v 22 प्रभू यिशू तेऊ लै उत्तर दैनअ, “हूँ निं ताल्है बोलदअ कि सात बारी कर तेऊ माफ, पर साता बारीए सतर गुणा करी करै छ़ाडै तेऊलै माफी।”
\v 23 “तैहीता स्बर्गो राज़ आसा तेऊ राज़ै ज़िहअ, ज़ुणीं आपणैं सेऊआकारा का साब-कताब करनअ च़ाहअ,
\v 24 ज़ाऊं सह साबा-कताबा लंदअ लागअ ता एक आदमीं आअ तेऊ सेटा लै ईहअ; तेऊ त राज़ैओ दसा हज़ारा तोळेओ कर्ज़;
\v 25 पर तेऊका नांईं त कर्ज़े भरना लै एक धेलअ बी आथी! तैबै तेऊए सुआमीं बोलअ तेऊ लै ईहअ कि अह और एऊए बेटळी, और एऊए सारी ज़ैदात पाआ बेच़ी और तेता करै करा एऊ कर्ज़ेओ भुगतान।
\v 26 ईहअ शूणीं तेऊ सेऊआकारै सुआमीं सेटा माथअ टेकअ और धरनीं नाका करै रेखा दैनीं और सुआमीं सेटा एही अरज़ की कि “हे सुआमीं, मन मार, हूँ भरूं तेरअ सारअ कर्ज़।”
\v 27 तैबै तेऊ सुआमीं फिरी तेऊए झींण और तेऊओ कर्ज़ माफ करी करै सह छ़ाडअ तिधा का घरा लै।
\v 28 पर ज़ाऊं सह नोकर बागै निखळअ ता तेऊ भेटअ आपणअ  साथी च़ाकरी करनै आळै मांझ़ै एक ज़ह्णअ; ता तेऊ तै तेऊए शौ दिनारे सिक्कै धुआरै दैनैं दै; और तेऊ ढाकअ तेऊओ गअळ संघा बोलअ तेऊलै ईहअ कि “ज़ुण किछ़ बी ताह मेरअ धुआर आसा, तेऊ कर्ज़ा दै एभी मुल्है बापस।”
\v 29 एसा गला शुणीं तेऊओ‍ साथी सेऊआकार तेऊ सेटा माथअ टेकी करै तेऊ सेटा अरज़ा करदअ लागअ कि “मन मार, हूं भरूं तेरअ सारअ कर्ज़।”
\v 30 पर तेऊ निं तेऊए गला मनी और सह किअ तेऊ जेह्लखानै दी बंद; ईहअ बोली करै कि “ज़ेभै तैणीं तूह मेरअ कर्ज़ नांईं भरे, तेभै तैणीं रहणअ तूह इधी बंद।”
\v 31 तेऊए होरी साथी सेऊआकार ज़ुण तेऊ संघै हुअ त, तेता भाळी करै हुऐ बडै भारी दुखी, और तीनै बी ईंयां सारी गला खोज़ी आपणैं सुआमीं का।
\v 32 तेबै तेऊए सुआमीं सह शादअ और तेऊ लै बोलअ, “हे दुष्ट, तंऐं ज़ेभै मुखा अरज़ कीई ती, मंऐं ता तेभै तेरअ पूरअ कर्ज़ माफ किअ!
\v 33 ता ज़ेही मुंह तेरी झीण फिरी, तंऐं बी त आपणै साथी सेऊआकारा संघै ईहअई करनअ!
\v 34 सुआमीं आई तेऊलै बडी भारी रोशै और सह पाअ जेह्लखानै दी और तिधी बझ़ैळअ भळाकणैं कधि मरज़िओ, संघा डाहअ सपाही लै ईहअ बोली कि ज़ेभै तैणीं अह पूरअ कर्ज़ नांईं भरे; तेभै तैणीं निं एऊ बागै छ़ाडी।35 ठीक ईहअई तम्हैं बी करा आपणै भाई बंधा लै आपणैं दिला मना का माफ, ज़ुण दिला मना का माफ ना करे, ता मेरअ बाब  पिता परमेश्बर ज़ुण स्बर्गै आसा तेऊ बी करनअ तम्हां संघै ईहअई।
\c 19
\v 1 ज़ाऊं प्रभू यिशू इना गला करी मुकअ, ता सह लागअ गलील देशा  का हांडदअ; संघा पुजअ ज़रदण नदी पार यहूदिआ देशै।
\v 2 ता प्रभू यिशू पिछ़ू आऐ बडै भारी लोग, और प्रभू किऐ तिंयां हर दुख तखलिफा का दूर।
\v 3 तैबै फरीसी बी आऐ प्रभू यिशू पटंकदै, संघा तिंयां प्रभू यिशू लै बोलदै लागै कि, “हरेक गळती पिछ़ू कै आपणीं बेटळी छ़ाडणीं ठीक आसा?”
\v 4 प्रभू तिना लै उत्तर दैनअ, “तम्हैं कै ईहअ पह्ळअ निं आथी कि ज़ूणीं तिंयां बणांऐ, तेऊ बणांऐ तींयां शुरू का ई मरध और बेटळी; संघा बोलअ तिना लै ईहअ कि,
\v 5 “एऊई कारणैं रहणैं तिंयां आपणैं आमां-बापू का ज़ुदै ज़िहै आपणीं बेटळी संघै, और तिंयां दुई हणैं एक तन?
\v 6 तैहीता तिंयां निं ऐबै दूई आथी पर तिंयां आसा एक तन; ईहअ करै ज़ुण परमेशबरै ज़ोळअ द आसा, मांह्णूं निं तेऊ ज़ुदै करदै लागणअ।”
\v 7 तैबै तिनै प्रभू लै बोलअ, “तै मुसा नबी बधाना दी ईहअ किल्है आसा लिखअ कि बैईदाऊअ लिखी करै सका आपणीं बेटळी छ़ाडी?”
\v 8 प्रभू तिना लै ज़बाब दैनअ, “मुसा पळअ लिखणअ एते तैणीं कि थारै मन तै पाथरा ज़िहै जरड हुऐ दै, ज़ै तम्हां मनणअ ई नांईं त आथी; ता तै दैनी तेऊ एही आज्ञा कि बेटळी लै दुखा दैणै का दैआ तेसा बैईदाऊअ दैई करै छ़ाडी, पर शुरू का निं ईहअ बधान थिअ।”
\v 9 “पर हूँ बोला तम्हां लै ईहअ कि ज़ुण कोई कंझ़रनै का सुआई किज़ी होरी गला पिछ़ू आपणीं बेटळी छ़ाडी करै दुजी संघा बैह करे, सह करा कंझ़रनेओ पाप; और ज़ुण छ़ाडी दी बेटळी संघै बैह करा, सबी आसा कंज़रअ।”
\v 10 तैबै च़ेलै प्रभू लै बोलअ, “ज़ै मरधो बेटळी संघै ईहअ रिशतअ आसा, तै निं बैह करनअ ठिक आथी।”
\v 11 प्रभू तिना लै बोलअ, “सोभ निं एसा गला मनीं सकदै, एता सका तिंयां मनीं ज़सा लै अह दान आसा दैनअ द।”
\v 12 “किछ़ नपुंसक ह्आ ईहै, ज़ुण मांए गर्भा का ई ईहै आसा ज़ल्मैं दै, और किछ़ आसा ईहै ज़ुण आदमीं नपुंसक बणांऐ, और किछ़ आसा ईहै ज़ुण स्बर्गे राज़ा लै बणैं नपुंसक, ज़ुण एता मनीं सका सह मनें।”
\v 13 तैबै लोगै आणैं लान्है प्रभू यिशू सेटा कि तिना दी हाथ लाई करै प्राथणा करे, पर च़ेलै लागै तिना पिछ़ू रहणा लै बोलदै।
\v 14 प्रभू यिशू तिना लै बोलअ, “ लान्है दैआ मूँह सेटा लै एछ़णैं, इंना लै निं नांईं करा, किल्हैकि स्बर्गो राज़ आसा इहै लै ई।”
\v 15 तेखअ प्रभू तिना लान्हेए मुंडै हाथ फेरी करै लागअ तिधा का हांडदअ।
\v 16 ता एकी आदमीं प्रभू सेटा एछी करै बोलअ, “हे प्रभु, हूँ ईहअ किज़ै भलअ करूँ ज़ेता करै हूँ अनंत ज़िऊणां लै नाशी सके?”
\v 17 प्रभू तेऊ लै बोलअ, “तूह मुखा भलाईए बारै किल्है पुछा? भलअ ता आसा एकै, पर ज़ै तूह अनंत ज़िऊणां लै नाशणअ च़ाहा, तेता लै कर तेऊऐ आज्ञा मनीं।”
\v 18 तेऊ प्रभू लै बोलअ, “कुण ज़ेही आज्ञा?” प्रभू यिशू तेऊ लै बोलअ, “हत्या निं करनी, नां कंज़रै हणअ, च़ोरी नीं करनीं, झ़ुठी गुआही नीं दैणीं,
\v 19 आपणैं आमां-बापूओ करनअ आदरमान, और आपणैं पड़ोसी लै करै आपू ज़िहअ प्यार।”
\v 20 तैबै तेऊ ज़ुआनैं आदमीं प्रभू लै उत्तर दैनअ कि “ईंनां गला ता हूँ पैहलै का ई मनां, एबै मूँह दी कै कामीं आसा?”
\v 21 प्रभू तेऊ लै बोलअ, “ज़ै तूह सिध हणअ च़ाहा, तै नाश, और आपणीं धन माया बेच़ी करै बांड गरीबा कंगाळा लै, और ताह भेटणअ स्बर्गै धन, संघा आपू लाग मूँह पिछ़ू हांडदअ।”
\v 22 एसा गला शुणीं हुअ सह ज़ुआन आदमीं बडअ भारी उदास, किल्हैकि सह त सेठ आदमीं।
\v 23 तैबै प्रभू यिशू आपणैं च़ेलै लै बोलअ, “हूँ खोज़ा तम्हां का सच्च़ाई कि धनमाया आळै आदमींओ आसा स्बर्गै राज़ा दी नाशणअ बेघै मुशकळ।
\v 24 भी बोला हूँ तम्हां का ईहअ कि “परमेशबरे राज़ा दी धनमाया आळै आदमिंओ नाशणैं का सान आसा ऊँटो सिऊणींए पाशी बाती निखळणअ।”
\v 25 ईहअ शुणीं करै हुऐ च़ेलै रहैन कि तै कसा सका मोक्ष भेटी, या तै कुंण सका स्बर्गै नाशी?
\v 26 प्रभू यिशू तिना बाखा भाळी करै बोलअ, “मांह्णूंए भलै ता निं अह ह्ई सकदअ पर परमेश्बर सका सोभ किछ़ करी।”
\v 27 एता लै पतरसै बोलअ कि “भाळ, हाम्हैं ता आसा ग्ऐ दै सोभ गला छ़ाडी करै ताह पिछ़ू एछी,तै हाम्हां किज़ै भेटणअ?”
\v 28 प्रभू यिशू तिना लै बोलअ, “हूँ बोला तम्हां लै सच्च़ाई कि न्ऊंईं पोस्ती दी ज़ेभै हूँ आपणीं महिंमें राज़गादी दी बेशणअ, ता तम्हैं बी ज़ुण मूँह पिछ़ू आऐ दै आसा, तम्हां बी करनअ बाराह राज़गादी दी बेशी करै इसराईले बाराह गोत्रो न्याय,
\v 29 और ज़ुणीं बी मेरी तैणीं आपणैं घर-बार, भाई-बैहण, मां-बाब, शोहरू-माठै, खेच-खअळ, मेरे नांऊंऐं छ़ाडे, तेऊ भेटणअ शौ गुणा; और तेऊ लै हणअ अनंत ज़िऊंणो हक।30 पर बडै भारी आसा ज़ुण पैहलै आसा, तिंयां हणैं पिछ़लै, और ज़ुण पिछ़लै आसा तिंयां हणैं पैहलै।
\c 20
\v 1 स्बर्गो राज़ आसा एकी ईहै घर मालका ज़िहअ ज़ुण दोती-दोथी निखळअ कि सह आपणैं अंगूरे बगीच़ै दी मज़दूरदार कामा करदै लाई सके।
\v 2 संघा तेऊ मज़दूर एकी रपई धैळी मज़दूरीए साबै लाऐ और तिंयां अंगूरे बगिच़ै दी भेज़ै।
\v 3 तेखअ एकी पहरा बाद भाळै तेऊ बज़ारै क्ई होर बी बेकार खह्ळुऐ दै,
\v 4 तेऊ तिना लै बोलअ,“नाशा, तम्हैं बी करा मेरै अंगूरे बगीच़ै दी काम, और ज़ुण ठीक होए, तेता दैंऊं हूँ तम्हां लै; और तिंयां बी नाठै बगीच़ै दी कामा करदै।
\v 5 तेखअ तेऊ दुज़ै और चिऊथै पहरा नेळ बी किअ तिहअई।
\v 6 छ़ैंहकी रहअ धैळी उडणा लै एकै पहर; ता तेऊ भाळै होर बी खह्ळुऐ दै बेकार; ता तेऊ तिना लै बोलअ, “तम्हैं किल्है आसा इधी सारी धैळी बेकार खह्ळुऐ दै?” तिंनै बोलअ ईहअ कि हांम्हां निंसी किधि बी मज़दूरी खटणा लै भेटी।
\v 7 तेऊ तिना लै बोलअ कि तम्हैं बी करा मेरै अंगूरे बगीच़ै दी काम।
\v 8 तेखअ धैळअ उडी करै बोलअ तेऊ आपणैं भडारी लै ईहअ कि "मज़दूरा शाद और पिछ़लै का पैहलै तैणीं दै सोभी लै मज़दूरी।”
\v 9 ता ज़ाऊं तिंयां सोभ मज़दूर आऐ, ता ज़ुण उडकै कहरै बी कामा करदै आऐ तै तिना बी भेटी एक रप्ई पूरी धैळीए मज़दूरी।
\v 10 ता, ज़ुण पैहलै आऐ तै तिनैं ज़ाणअ ईहअ कि हांम्हां भेटणीं इना का खासी धैळी पर तिना बी भेटअ पूरी धैळिओ एक-एक रप्ई ज़ुण तिना संघै बाहीधअ त हुअ द।
\v 11 ज़ाऊं तिना मज़दूरी भेटी ता तिंयां हुऐ तेऊ सुआमीं का नराज़ और तेऊ लै लागै इहअ बोलदै कि
\v 12 “ज़ुण ईंयां पिछ़ु आऐ तै इनैं ता सिधअ एकी कहरै किअ काम, पर तंऐं दैनी इना लै हाम्हां बराबर मज़दूरी! ज़ूणीं सारी धैळी बोझ़अ च़कअ और चटाक धुपैओ जाह्म सैहन किय?”
\v 13 तेऊ तिना मांझ़ै एकी लै उत्तर दैनअ कि “हे भाई,  मंऐं निं ताह संघै किछ़ै बुरअ किअ, तंऐ आपै निं बोलअ त कि एक रप्ई धैळी लोळी?
\v 14 ज़ुण तेरअ आसा तेऊ‍ च़क, और इधा का लाग हांडदअ, अह आसा मेरी मरज़ी कि ज़ेतरअ मंऐं ताल्है दैनअ तेतरअ दैणअ  मूँह इना होरी लै बी ज़ुण ताखा पिछ़ु आऐ दै आसा।
\v 15 अह कै ठीक निं आथि कि हूँ आपणैं ढबै संघै ज़िहअ च़ाहूं तिहअ करूं? ज़ै हूँ भलअ आसा, तै तूह किल्है आसा तेता बूरी आछी भाळअ लागअ द?”
\v 16 “ठीक ईहैई ज़ुण पैहलै तै तिंयां हणैं पिछ़लै और ज़ुण पिछ़लै तै तिंयां हणै पैहलै।”
\v 17 तेखअ प्रभू यिशू मसिह येरूशलेमा लै नाशदी बारी आपणैं बाराह च़ेलै निंयैं कांगनरांगै और बाता तिना का बोलदअ लागअ
\v 18 कि “भाळा, हाम्हैं च़ालै ऐबै येरूशलेमा लै और मांह्णुंओ शोहरू दैणअ माहायाजके और शास्त्रिए हाथै; और तिंना बणाणअ मौता दैणैं जोगी दोषी।
\v 19 तेखअ दैणअ सह तिना दुजी ज़ातिए हाथै ताकि तेऊओ ठठअ मख्ऊल करी सके और कोळै करै च़िके; ता क्रूसा दी मारी पाऐ, पर चिऊथै धैळै हणअ सह ज़िऊंदअ।”
\v 20 ज़ाऊं जब्दिऐ शोहरूए आमां प्रभू सेटा एछी करै माथअ टेकअ ता सह लागी तेऊ का किज़ू मांगदी।
\v 21 प्रभू बोलअ तेसा लै कि “तूह किज़ै च़ाहा?” तेसा बोलअ ईहअ, “मेरै ईंआ दूई शोहरू लोळी तेरै राज़ा दी एक तेरै दैहणीं और बांऊंई पाशळी बेठे।”
\v 22 प्रभू यिशू तेसा लै ज़बाब दैनअ, “तम्हां का निं थोगै कि तम्हैं कै मांगा? ज़ुण कटोरअ मूँह लागणअ झुटणअ, तेऊ कै तम्हैं झुटी सका?” तिनै प्रभू लै तेभी ज़बाब दैनअ, “ हां, हांम्हैं सका झुटी।”
\v 23 प्रभू यिशू तिना लै बोलअ,  “तम्हां मेरअ कटोरअ ता झुटणअ पर आपणें दैहणैं-बाऊंऐं बशैळणअ निं मेरअ काम आथी पर ज़सा लै मेरै बापू ज़ुण ज़ैगा बणांई आसा हेरी दी, तिना लै आसा।
\v 24 ईहअ शुणीं करै आई तिना होरी च़ेलै तिना दुई लै रोशै।
\v 25 प्रभू यिशू तिंआ आपू सेटा लै शादै और बोलअ, “ तम्हैं ईहअ बी ज़ाणा कि दुजी ज़ातिए हाकम करा तिना दी हुकूमत, और ज़ुण तिना का बडै आसा, तिंआ करा तिना दी अधिकार।
\v 26 पर तम्हां बिच़ै नी ईहअ हणअ; पर ज़ुण बी तम्हां बिच़ै बडअ हणअ च़ाहे, सह लोळी थारअ सेऊआकारा ज़िहअ बणअ।
\v 27 ज़ुण तम्हां बिच़ै मुखिअ बळणअ च़ाहे, तेऊ बळणअ पैहलै थारअ दास,
\v 28 ज़िहअ कि मांह्णुंओ शोहरू, सह निं एते तैणीं आई कि तेऊए कुंण सेऊआ टैहल करे, पर सह आअ एते तैणीं कि आपू सेऊआ टैहल करे और बडै भारी लोगा छ़ड़ैऊणा लै आपणैं प्राण दैई दैए।”
\v 29 ज़ाऊं तिंयां येरिहो देशा का बागै निखळदै ई लागै तै, ता लोगे एक बड़ी भारी बडी भीळ आई प्रभू यिशु पिछ़ू।
\v 30 ता दुई कांणैं तै बाते कनारै बेठै दै। तीनै ईहअ शुणीं करै कि प्रभू यिशू आसा लागअ द एसी बाती नाशदअ, ता तिंयां हाका लाई बोलदै लागै, “हे दाऊदे शोहरूआ, हाम्हां लै कर दैया।”
\v 31 लोग लागै तिना लै झांश काढी करै बोलदै कि च़ुप्पी रहा, पर तिंयां लागै होर बी ज़ादै लैळा लांदै और बोलदै कि “हे दाऊदे शोहरूआ, हाम्हां लै कर दैया।”
\v 32 तैबै प्रभू यिशू खह्ळुअ और तिंयां शादै और बोलअ,
\v 33 “तम्हैं ईहअ किज़ै च़ाहा कि हूँ तम्हां लै करूँ?” तिनै प्रभू लै बोलअ, “हे प्रभू;  हाम्हैं च़ाहा ईहअ कि म्हारी आछी लोळी खुली और हाम्हां का लोळी धेछदअ लागअ।”34 प्रभू यिशू फिरी तिने झींण और तिने आछी छ़ुंई और तिना का लागअ तेभी धेछदअ और तिंयां बी लागै प्रभू यिशू पिछ़ू हांडदै।
\c 21
\v 1 ज़ाऊं तिंयां येरूशलेमा नेळ पुजै, और जैतून धारा सेटा बैतफुगै सेटा आऐ ता यिशू मसिह आपणै दुई च़ेलै ईहअ बोली करै भेज़ै कि
\v 2 आपणैं सह्मनै एऊ गराऊंऐ नाशा और तिधी पुजधी भेटणीं तम्हां एक गाधी बाह्नी दी और तेसा संघै भेटणअ तम्हां तेसरअ एक बच्च़अ; ता तेऊ आणैं तम्हैं खोली करै मूँह सेटा लै।
\v 3 ज़ै तम्हां का कुण किज़ै पुछ़े, ता तम्हैं बोलै ईहअ कि प्रभू आसा एऊओ काम; तेखअ भेज़णअ तेऊ सह गाधटू तेभी तम्हां संघै।
\v 4 अह हुअ तै कि याशायाह भबिश्याबाणीं करनै आळै ज़ुण बोलअ त सह पूरअ होए कि
\v 5 “सियोने बेटी लै बोला ईहअ कि हेर, तेरअ राज़अ आअ ताह सेटा लै, सह आसा नम्र और सह आसा गाधै दी बेठअ द; इधी तैणीं कि लादू गाधै परैंदै।”
\v 6 च़ेलै बी ज़िहअ प्रभू बोलअ तिहअ ई किअ।
\v 7 तिनै गाधी और तेसरअ शोहरू आणीं करै तिना परैंदै आपणैं च़ादरू पाऐ, और प्रभू यिशू बेठअ गाधै परैंदै।
\v 8 ता क्ई लोगै छ़ैऐ आपणैं झिकळै बाता और लोगै नरम शांह्णटी बी छ़ैई काटी करै बाता।
\v 9 ज़ुण लोगे छ़ूंड आजू-पिछ़ू हांडदै थिऐ लागै दै, तिंआ तै ज़ोरै-ज़ोरै बोलदै लागै दै कि दाउदे संतान , जै-जैकार; धनबान आसा सह ज़ुण प्रभूऐ नाऊंऐ एछा, तेऊए सरगै बी जै-जैकार।
\v 10 ज़ाऊं प्रभू यिशू येरूशलेमैं पुजअ, ता सारी नगरी मच़अ हाल्लअ-गोल्लअ और लोग लागै बोलदै कि अह कुण आसा?
\v 11 तैबै लोगै बोलअ कि अह आसा गलिले नासरत गराऊंओ भबिष्याबगता।
\v 12 प्रभू यिशू परमेशबरे मांदरै नाशी करै तिंआ सोभ भगाऊऐ ज़ुण मांदरा भितरी लैण-दैण करदै तै लागै दै, और सरफिए ठेलै और कबुतर और भेडा बाकरी बेच़णैं आळे थह्ळी पाई ढोळी।
\v 13 प्रभू तिना लै बोलअ, “शास्तरा दी आसा लिखअ द कि मेरअ घअर हणअ प्राथणो घअर” और तम्हैं आसा डाहअ द अह बणांई डाकुए खोख।”
\v 14 तेखअ कांणैं और लैंगळै आऐ प्रभू यिशू सेटा लै और तेऊ किऐ तिंयां सोभ रांबळै।
\v 15 पर ज़ाऊं माहायाजकै और शास्त्री ईंयां नोखै और सामर्थी काम ज़ुण प्रभू यिशू मसिह कियै तै और लान्है मांदरा दी यिशू लै दाऊदे संतान और जै-जैकार करदै भाळै ता तिंयां प्रभू यिशू लै गुस्सै दी बोलदै लागै, “ताखा शुह्णिंआ बी कि ईंआ कै लागै दा बोलदै?”
\v 16 प्रभू यिशू तिना लै बोलअ, “हां, तम्हैं कै ईहअ पह्ळअ निं लान्है शोहरूए खाखा का की तंऐं स्तुति सिध।”
\v 17 तेखअ नाठअ प्रभू तिना छ़ाडी नगरी बागै बेतनियाह गराऊंआ लै और राच काटी तिनै तिधी।
\v 18 दोती ज़ाऊं सह नगरी लै बापस फिरअ ता तेऊ आई भुखै।
\v 19 ता बाते कनारै भाळअ प्रभू एक अंज़ीरो बूट; ता प्रभू नाठअ तेऊ सेटा लै; पर तेथ निं पाचा छ़ाडी होर किछ़ त, ईहअ भाळी प्रभू तेऊ अंज़ीरे बूटा लै बोलअ, “ऐबै निं एभा पोर्ही लोळी ताह दी कधि फळ लागै” और सह अंज़ीरो पेळ शुकअ नढैऊऐ।
\v 20 ईहअ भाळी च़ेलै हुऐ रहैन और तिंयां लागै बोलदै कि अह अंज़ीरो बूट किल्है शुकअ?
\v 21 प्रभू यिशू तिना लै उत्तर दैनअ, “हूँ खोज़ा तम्हां का सच्च़ाई कि ज़ै तम्हैं बिशबास डाहे और शक ना करे, ता तम्हैं सका ईहअ करी ज़ुण एऊ अंज़ीरे बूटा संघै किअ, और ज़ै तम्हैं एसा धारा लै बी बोले कि ईधा का नाश पेछ़ुई करै समुंदरा लै ता ईहअ बी जाणअ ह्ई।”
\v 22 ज़िहअ बी प्राथणां करी करै तम्हैं मांगे, तिंयां सोभ गला जाणीं तम्हां भेटी।
\v 23 प्रभू यिशू त मांदरै नाशी करै उपदेशा दैंदअ लागअ द, तैबै माहायाजकै और लोगे मुखिऐ तेऊ सेटा एछी करै पुछ़अ, “ताह्लै इना कामा करनेओ हक कुणीं दैनअ? और ताह इना करनेओ किज़ै हक आसा?”
\v 24 प्रभू यिशू तिना लै उत्तर दैनअ, “हूँ पुछ़ा तम्हां का एक गल कि; ज़ै तम्हैं मुखा खोज़े, तै खोज़णअ मूँह तम्हां का बी कि इना कामा करनेओ मूँह किज़ै हक आसा।”
\v 25 “यहून्नों बपतिस्मअ कसरी तरफा का थिय? स्बर्गे तरफा का कि संसारे माह्णुंऐ तरफा का?” तैबै तिंयां आपू बिच़ै बाद-बिबाद करदै लागै कि ज़ै हाम्हैं ईहअ बोले कि स्बर्गा का, तै एऊ बोळणअ हाम्हां लै ईहअ कि तै तम्हैं तेऊओ बिशबास किल्है निं किय?
\v 26 और ज़ै हाम्हैं ईहअ बोले कि संसारे मांह्णूए तरफा का, तै ईंयां लोग हणैं म्हारै खलाफ किल्हैकि ईंयां मना यहून्ना भबिश्याबाणीं करनैआळअ।
\v 27 ता तैबै तिनै प्रभू यिशू लै उत्तर दैनअ कि हाम्हां का नि थोगै; और प्रभू बी तिना लै बोलअ कि “तै हूँबी निं तम्हां का खोज़दअ कि ईना कामा करनेओ मूँह किज़ै हक आसा।”
\v 28 “तम्हैं किज़ै समझ़ा? एकी आदमिंऐ तै दुई शोहरू; तेऊ पैहलै शोहरू सेटा नाशी करै बोलअ, “हे बेटा, आझ़ कर तूह अंगूरे बगिच़ै दी काम।”
\v 29 तेऊ दैनअ ज़बाब कि हूँ निं च़ालअ, पर बादा का हुअ तेऊ पच़ताअ और सह नाठअ बगिच़ै लै कामा करदअ।
\v 30 तेखअ तेऊ दुजै शोहरू लै ढेअ किअ कि हे बेटा, तूह कर आझ़ अंगूरे बगीच़ै दी काम, तेउ बोलअ हां बापूजी हूँ च़ालअ एभी नाशी, पर सह निं नाठअ।
\v 31 इना दूई मांझ़ै कुणीं कीई बापुऐ इछा पूरी? तिनै उत्तर दैनअ कि पैहलै। तैबै यिशू तिना लै बोलअ, “हूँ खोज़ा तम्हां का सच्च़ाई कि च़ंदै गराहणै आळै बूरै और बैश्या पुजणैं तम्हां का पैहलै परमेशबरे राज़ा दी।”
\v 32 किल्हैकि यहून्ना आअ धर्में रसतै तम्हां सेटा लै, पर तम्हैं निं तेऊओ भरोसअ किय, पर तीनै बूराईए च़ंदै गराहणैं आळै और बैश्या किय तेऊए गलो भरोसअ; और तम्हैं निं ईहअ भाळी करै बादा का बी पच़ताऐ बी आथी कि तेऊओ भरोसअ करे।”
\v 33 एक होर दृश्टांत शुणां, “एक घरमालक थिअ, तेऊ लाअ अंगूरो बगिच़अ और तेता च़ऊ बाखा लाऐ बाळ-शोहळ और बिच़ै बणांअ एक बडअ गदाम और होरी ज़िमिंदारा लै डाहअ तेतो ठेकअ दैई और आपू नाठअ परदेसा लै।
\v 34 ज़ाऊं अंगूरो सिज़न नेळ आअ, ता तेऊ भेज़ै आपणैं नोकर च़ाकर अंगूरा चोळदै तिना ज़िमिंदारा सेटा।
\v 35 पर तिनैं ज़िमिंदारै तिंयां नोकर च़ाकर च़िकै और कोई पाऐ मारी और कोई लै दैनअ पाथरो ढो।
\v 36 तेखअ भेज़ै तेऊ आपणैं होर बी खासै नोकर च़ाकर और सेऊआकार अंगूरा चोळदै पर तिनै ज़िमिंदारै किय तिना संघै बी तिहअई।
\v 37 आखरी दी भेज़अ तेऊ आपणअ शोहरू तिना ज़िमिंदारा सेटा लै कि मेरै शोहरूओ ता हेरनअ तिना आदरमान करी।
\v 38 पर तिनै तेऊ शोहरू भाळी आपू बिच़ै गला की कि अह ता तेऊओ आद-लुआद आसा, एछा, अह पाणअ हाम्हां मारी तेखअ हणअ एऊ अंगूरे बगीच़ै दी म्हारअ ई कबज़अ।
\v 39 तिनै बी सह अंगूरे बगिच़ै का बागै निंयं और सह पाअ मारी।
\v 40 तैहीता ऐबै ज़ाऊं अंगूरे बगिच़ेओ मालक एछणअ ता तिना ठेकै लणैआळै ज़िमिंदारा संघै सोच़ा कि तेऊ किज़ै करनअ?
\v 41 तिनै प्रभू लै उत्तर दैनअ, तेऊ करनैं तिंयां बूरै लोगा ज़िहै मारी खतम और अंगूरे बगिच़ेओ ठेकअ दैणअ तेऊ होरी लै, ज़ुण हर सिज़नै ठिक बगती तेऊ लै अंगूरे फसल चोळी दैए।
\v 42 प्रभू यिशू तिना लै बोलअ, “तम्हैं कै कधि पबित्र शास्त्रा दी ईहअ पह्ळअ निं आथी कि ‘ज़सा पाथरा लै राज़मिस्त्री ईहअ बोलअ कि अह निं किछ़ु कामों आथी’, सह पाथर बणांअ तेऊ कुणींए ज़ान?”
\v 43 “अह हुअ परमेशबरे मरज़ी दी, और म्हारै भाळदी-भाळदी हुअ नोखअ। तैहीता हूँ तम्हां लै बोलअ कि स्बर्गो राज़ करनअ तम्हां का दूर और सह दैणअ एही ज़ाती लै ज़ुण तेते फळ आणें।”
\v 44 “ज़ुण एसा ज़ानीं परैंदै पळे, तेऊए हणीं छ़णीं छिकरी; और ज़सा परैंदै अह ज़ान पळे, सह हणअ पिशुई करै छ़ारा ज़िहअ बरीक।”
\v 45 माहायाजक और फरिसी ग्ऐ प्रभुओ अह दृश्टांत समझ़ी कि अह आसा लागअ द म्हारै बारै बोलदअ।46 तिनै च़ाहअ त ईहअ कि अह ढाकणअ हाम्हां पर तिधी डरै तिंयां लोगा का; किल्हैकि तिंयां मना तै प्रभु यिशू भबिष्याबगता।
\c 22
\v 1 एसा गला समझ़ी लागअ प्रभू यिशू मसिह तिना का होर बी  दृश्टांता दी गला करदअ।
\v 2 प्रभू बोलअ कि स्बर्गओ राज़ आसा तेऊ राज़ै ज़िहअ ज़ुणीं आपणैं शोहरूओ बैह किअ।
\v 3 तेऊ आपणैं सेऊआकार भेज़ै कि सोभी रिशतैदारा शादा बैहे धामा खांदै; पर तिंयां निं आऐ।
\v 4 तेखअ भेज़ै राज़ै भी आपणैं सेऊआकार छ़दैहरू कि ज़सा लै छ़ांदअ किय द आसा, तिना लै बोला ईहअ कि हेरे, मंऐं हेरी धाम खाणा लै तैर करी और खुडै धाचै दै गाभू-छ़ेलू हेरै मंऐं काटी और सोभ गला ग्ई बणीं, तम्हैं एछा ऐबै धामा खांदै एभी।
\v 5 पर तिनै निं तेसा गले परबाह की, तिंयां लागै हांडदै; कोई आपणैं खेचा लै और कोई आपणैं होरी कमा-काज़ा करदै।
\v 6 ता ज़ुण एता का बच़ै, तिनैं कीई तिना सेऊआकारा छ़दैहरूए ज़िदै मारै बेइज़ती और तिंयां पाऐ मारी।
\v 7 तैबै राज़ै आई रोशै , और आपणीं फ्ऊज़ भेज़ी करै तिंयां हत्या करनै आळै पाऐ मारी और तीनें नगरी घअर बण और परिबार कियै नाश।
\v 8 तेखअ तेऊ आपणैं सेऊआकारा लै बोलअ, “बैहे धाम ता ग्ई  तैर ह्ई और ज़सा लै छ़ांदअ किअ त तिंआ निं धामा खाणैं लाईक हुऐ,
\v 9 तम्हैं करा ईहअ, बाता च़ऊकै ज़ेतरै लोग तम्हां भेटे, तिना आणां सोभी धामां खांदै शादी।”
\v 10 तैबै तिनै सेऊआकारै बी किअ तिहअई, तिंयां सळके कनारै और च़ऊकै नाठै और कै भलै, कै बुरै, ज़ेतरै बी तिना भेटै तिनै कियै तिंयां सोभ कठा और बैहो घअर हुअ पाहूणैं करै भरी।
\v 11 ज़ाऊं राज़अ पाहूणैं भाळअ भितरा लै आअ ता तेऊ भाळअ एक आदमीं तिधि ईहअ कि तेऊ निं बैहे झिकळै आथी तै बान्है दै।
\v 12 राज़ै तेऊ का पुछ़अ कि “हे साथी, तूह बैहे झिकळै बान्है बगैर इधा लै किल्है आअ?” सह हुअ नड़क।
\v 13 तैबै राज़ै आपणैं सेऊआकारा लै बोलअ, “एऊए हाथ खूर बाह्नां और तेखअ पाआ एऊ न्हैरी खुडी दी, तिधी ह्णअ लेरनअ और दांद पिशणअ।
\v 14 किल्हैकि शादै दै ता आसा बडै भारी पर च़ुनै दै आसा थोळै।
\v 15 तैबै फरिसी तिधा का नाशी करै आपू बिच़ै बच़ार किअ कि एऊ यिशू किहअ करै फसाऊईए?
\v 16 तैबै तिनैं आपणैं च़ेलै च़ाकर हरोदिआ संघै प्रभू यिशू लै ईहअ बोलदै भेज़ै कि “हे गूरू, हाम्हैं ज़ाणां एसा गला कि तूह आसा सच़अ, और परमेशबरे गला सखाऊआ तूह सच्च़ाई दी, और तूह निं किछ़ी गले परबाह करदअ किल्हैकि तूह निं माह्णूंऐ मूंहा भाळी गला करदअ।
\v 17 ईहअ करै तूह समझ़ाऊ कि एसा गले बारै तूह हाम्हां लै कै राय दैआ कि कैसर राज़ै लै कारअ दैणअ ठीक आसा कि नांईं?
\v 18 प्रभू यिशू मसिह हेरी तिने मंने बुराईओ भेद समझ़ी और तिना लै बोलअ, “हे कपटिओ, तम्हैं मूँह परखदै किल्है आसा लागै दै?”
\v 19 तेऊ कारेओ सिक्कअ रहैऊआ मुखा, तैबै तिनैं प्रभू सेटा एक दिनारो सिक्कअ आणअ।
\v 20 प्रभू यिशू तिना का पुछ़अ, “एऊ सिक्कै दी अह मुर्ती और नांअ कसरअ आसा?”
\v 21 तिनै उत्तर दैनअ कि एथ आसा कैसर राज़ेओ नांअ और मूर्ती। तैबै प्रभू यिशू तिना लै बोलअ, “ज़ुण कैसर राज़ेओ आसा, तेऊ दैआ कैसर राज़ै लै और ज़ुण परमेशबरो आसा, तेऊ दैआ परमेशबरा लै।”
\v 22 एसा गला शुणीं हुऐ तिंयां रहैन और तिंयां लागै प्रभू यिशू मसिह छ़ाडी हांडदै।
\v 23 तेसाई धैळी सदुकी ज़ुण ईहअ बोला कि मूंऐं दै आदमींओ भी ज़िऊणअ नीं आथी, तिंयां प्रभू सेटा लै आयै और तिनै पुछ़अ,
\v 24 “हे गूरू, मुसा नबी आसा ईहअ बोलअ द कि ज़ै कुण बगैर आदी लुआदी हुऐ मरे, ता तेऊए बेटळी संघै सका तेऊओ भाई बैह करी और तेऊलै सका लुआद पैदा करी?
\v 25 ऐबै म्हारै तै एकी ज़ैगा सात भाई, पैहलअ भाई मूंअ बैह करी करै और तेऊए निं आद लुआद हुई ता तेऊए बेटळी लागी दुजै संघै रहंदी।
\v 26 पर दुजै और चियै संघै बी हुअ ईहअई, ईहअ करै तिना साता भाई तैणीं रह ईहअई हंदअ लागी।
\v 27 तिना सोभी मरनै का बाद खिरी सह बेटळी बी मूंईं।
\v 28 ता ज़ै तिंयां ज़ाऊं भीई ज़िऊई उझ़िए, तै सह बेटळी तिना साता भाई मांझ़ै कसरी बेटळी ह्णीं? किल्हैकि तेसा त तिना सोभी संघै बैह हेरअ द करी।”
\v 29 प्रभू यिशू तिना लै उत्तर दैनअ कि “तम्हैं निं पबित्र शास्त्रा और परमेशबरे सामर्था ज़ांणदै, ईहअ करै आसा तम्हैं भूला दी पळै दै।
\v 30 किल्हैकि ज़िऊई उझ़ुई करै (पुनरूत्थान ह्ई करै) निं बैह शादी हणीं; पर तिंयां हणैं सबर्गै परमेशबरे दुता ज़िहै।
\v 31 पर मरी करै ज़िऊंदै हणेंए बारै तम्हैं शास्त्र निं पह्ळअ आथी! ज़ुण तम्हां का परमेशबरै बोलअ द आसा कि,
\v 32 “हूँ आसा अबराहमों परमेशबर, और इसहाको परमेशबर, और याकुबो परमेशबर?” सह निं मूंऐदै आदमींओ परमेशबर आथी पर सह आसा ज़िऊंदैओ।”
\v 33 प्रभूए एऊ उपदेशा शुणीं हुऐ लोग रहैन।
\v 34 ज़ाऊं फरिसी शुणअ कि तेऊ की सदुकिए बोलती बंद; ता तिंयां हुऐ कठा।
\v 35 ता तिना बिच़ै एकी शास्त्रा ज़ाळणै आळै आदमीं प्रभू परखणा लै पुछ़अ,
\v 36 “हे गूरू, शास्त्रा दी कुण ज़ेही आज्ञा आसा बडी?”
\v 37 प्रभू तेऊ लै बोलअ, “तूह आपणैं प्रभू परमेशबरा लै करै आपणैं सारै मना, सारै प्राणां और सारी बुधी करै प्रेम।
\v 38 बडी और पैहली आज्ञा आसा अहैई,
\v 39 और एसाई बराबर दुजी बी आसा एही आज्ञा कि तूह कर आपणै संघी साथी संघै आपू बराबर प्रेम।
\v 40 ईंयांई दूई आज्ञा आसा सारै शास्त्रा और भबिश्याबाणीं करनै आळेए आथरी।”
\v 41 ज़ाऊं फरिसी एकी ज़ैगा कठा तै हूऐ दै, ता प्रभू यिशू तिना का पुछ़अ,
\v 42 “मसिहे बारै तम्हैं कै समझ़ा? सह कसरअ शोहरू आसा?” तिनै दैनअ उत्तर कि ‘दाऊदो‘।
\v 43 तैबै प्रभू तिना का पुछ़अ, “तै दाऊद आत्मा दी ह्ई करै तेऊलै प्रभू किल्है बोला?”
\v 44 “सह बोला ईहअ कि, प्रभू मेरै प्रभू लै बोलअ; मेरै दैहणै बेश, ज़ेभै तैणीं कि हूँ तेरै बैरी तेरै खुरा हेठै नां करूं।”
\v 45 “भला, ज़ै दाऊद तेऊ लै प्रभू बोला, तै सह तेऊओ पुत्र किल्है हुअ?”46 एऊ सुआलो ज़ुआब निं कोऐ बी दैई सकअ; और तधा पोर्ही निं प्रभू का सुआला पुछ़णें हिम्मत कोही पळी॥
\c 23
\v 1 तैबै प्रभू यिशू तिना लोगा लै और आपणैं चेलै लै बोलअ,
\v 2 “शास्त्री और फरिसी आसा मुसा नबीए ज़ैगा दी बेठै दै,
\v 3 ईहअ करै तिंयां ज़िहअ बी तम्हां लै बोले, तिहअ करै और मनै; पर तिना ज़िहै काम निं करी; किल्हैकि तिंयां बोला ता बोला पर करदै निं आथी।
\v 4 तिना का आसा ईहै भारी बोझ़ै ज़ुण तिंयां च़की निं सकदै, तेता लादा तिंयां होरी आदमिए पिठी; पर आपू निं उटअ पाच तुआणअ करनअ च़ाहंदै।
\v 5 तिंयां करा आपणै सोभ काम लोगा रहैऊणा लै; तिंयां करा आपणैं गळा दी जंतरा खुल्है और आपणै झीकळेए पाल्लै करा लाम्मैं।
\v 6 हर ज़ैगा दी लोळी तिना सोभी का बधिया रहणा लै और सभा दी लोळी तिना खास-खास मुखिए ज़ैगा बेशणा लै।
\v 7 बज़ारै लोळी तिना लै सोभी महाराज़ किय और ज़ै तिना लै गूरूज़ी बोलअ तै ह्आ तिंयां खुश।
\v 8 पर तम्हैं निं आपणै आप गूरू बणीं, किल्हैकि थारअ आसा एकै गूरू, और तम्हैं सोभ आसा आपू मांझ़ै भाई-भाई।
\v 9 धरती दी निं कोही लै आपणअ बाब बोली किल्हैकि थारअ आसा एकै बाब ज़ुण स्बर्गै आसा।
\v 10 नां ता आपणैं आप सुआमीं बणीं; किल्हैकि थारअ आसा एकै सुआमीं, मतलब मसिह,
\v 11 ज़ुण तम्हां मांझ़ै बडअ होए, सह बणें पैहलै थारअ सेऊआकार।
\v 12 ज़ुण बी आपणै आप बडअ बणें, सह करनअ होछ़अ। और ज़ुण बी आपणै आप होछ़अ बणें, सह करनअ बडअ।
\v 13 हे कपटी शास्त्री, फरिसिओ, तम्हां लै हाय! तम्हैं करा माह्णूंए स्वर्गे दुआर बंद, ना ता आपू तेथ नाशदै, और ना होरी नाशणैं दैंदै॥
\v 14 हे कपटी शास्त्री फरिसिओ, तम्हां लै हाय! तम्हैं पा बिधबे घरा बणां खाई और होरी का रहैऊणा लै करा तम्हैं बड़ी देर तैणीं प्राथणां, तैहीता सोभी का ज़ादी सज़ा तम्हा भेटणीं।
\v 15 हे कपटी शास्त्री फरीसिओ, तम्हां लै हाय! तम्हैं करा एकी आदमीं आपणैं पक्षा लै आळणें तैणीं माटअ-पाणीं कठा और ज़ाऊं सह पक्षा दी एछा ता तेऊ पा आपू का दुगणैं नरका दी।
\v 16 हे काणैं मुखिएओ, तम्हां लै हाय! ज़ुण ईहअ बोला कि ज़ै कोई मांदरे कसम खाऐ ता तेतो निं किछ़ै हंदअ पर ज़ै कुण मांदरे डाहै दै सुनेए कसम खाए ता तेऊ लै लागणअ दोश।
\v 17 हे मुर्खो, और काणैंओ, बडअ कुण आसा,सुनअ कि सह मांदर ज़सा करै सुनअ पबित्र ह्आ?
\v 18 तेखअ बोला ईहअ कि ज़ै बेदीए कसम खाऐ ता तै निं किछ़ै हंदअ, पर ज़ुण भेंट तेथ दी च़ढाऊई दी आसा, ज़ै तेते कसम खाए ता तेऊ लागणअ दोष।
\v 19 हे काणैंओ, बडअ कुण आसा, सह भेंट कि सह बेदी; ज़सा करै सह भेंट पबित्र हआ?
\v 20 तैहीता ज़ुण बेदीए कसम खाआ, सह खाआ तेसा बेदीए और तेथ परैंदै डाही दी भेंटा दुहीए कसम।
\v 21 ज़ुण मांदरे कसम खाआ, सह खाआ तेऊ मांदरे और तेऊ दी रहणैं आळै दुहीए कसम।
\v 22 ज़ुण स्बरगे शपथ खाआ सह खाआ तेऊ स्बर्गे सिंघासणा और तेथ परैंदै बेठै दै दुहीए कसम।
\v 23 हे कपटी शास्त्री और फरिसिओ, तम्हां लै हाय!, तम्हैं दैआ पदिनैए, सुंफो और ज़ीरैओ दसुअ भाग पर तम्हैं बिधि बधाने ज़रूरी गला आसा हेरी दी छ़ाडी। हुअ ता लोळी त ईहअ कि तम्हैं ईना ज़रूरी गला बी मंदै रंहदै और तिना बी नांईं छ़ाडदै।
\v 24 हे काणैं मुखियैओ, तम्हैं फेऊळै ता छ़ान्हां पोर्ही पर ऊँट पा घुटी।
\v 25 हे कपटी शास्त्री और फरीसिओ, तम्हां लै हाय! तम्हैं मांज़ा क्ऊली और थाळू परैंदा-परैंदा का पर भितरा का ह्आ तिंयां धोखै और बुराई करै भरै दै।
\v 26 हे आंधै फरीसिओ, पैहलै मांज़ा कटोरै और थाळू भितरा का ताकि तिंयां बागा का बी साफ होए।
\v 27 हे कपटी शास्त्री और फरीसीओ, तम्हां लै हाय! तम्हैं आसा च़ुनै लाई दी भिती ज़िहै ज़ुण बागा का ता धेछिआ च़मकदार पर भितरा का ह्आ तिंयां काळी।
\v 28 ठीक ईहअई तम्हैं बागा का ता धेछिया धरमीं आदमीं ज़िहै, पर भितरी आसा थारी बुराई और छ़ळ कपट भरअ द।
\v 29 हे कपटी शास्त्री और फरीसिओ, तम्हां लै हाय! तम्हैं भबिशयाबगते समाधी सज़ाऊआ और धरमिंए समाधि बणांआ,
\v 30 तेखअ बोला ईहअ कि ज़ै हांम्हैं आपणै बाब दादेए ज़मानैं दी हंदै ता हांम्हां निं धरमीं आदमीए हत्या करदै तै।
\v 31 ईहअ करै दैआ तम्हैं आपू लै आपै गुआही कि तम्हैं आसा तिंना भबिश्याबाणीं करनै आळे हत्या करनै आळेए आद लुआद।
\v 32 ईहअ करै भरा तम्हैं आपणैं बाब दादेए पापे घळै।
\v 33 हे शपैळो, हे करेते शोहरूओ, तम्हैं नरके सज़ा का किहअ करै बच़णैं?
\v 34 तैहीता भाळा, मूँह भेज़णैं तम्हां सेटा लै भबिष्याबगता, बुधिमान और शास्त्री; और तम्हां पाणैं तिना बिच़ै क्ई मारी और क्रूसा दी छ़ड़ाऊणैं और क्ई च़िकणैं तम्हां आपणीं सभा दी कोळै करै और एकी नगरी का दुजी नगरी लै फिरनैं तम्हैं तिना दळाऊंदै।
\v 35 ज़सा का धरमीं हाबिला ओर्ही बिरक्याहे शोहरू जकरयाह तैणीं, ज़ुण तम्हैं मांदरा और बेदी बिच़ै मारी पाअ त, ज़ेतरै धरमिंओ खून धरती दी बगअ, तेतो पाप दोश पळनअ सारअ थारै मुंडै।
\v 36 हूँ खोज़ा तम्हां का सच्च़ाई कि “ईंयां सोभ गला एछणीं इना आझ़कालकै ज़मानेंए लोगा लै।”
\v 37 “हे येरूशलेम, तूह ज़ुण भबिष्याबगता मारी पाआ, और ज़ुण ताहा सेटा लै आसा भेज़ै दै, तिना लै दैआ तूह पाथरो ढो, और केतरी बारी मंऐं च़ाहअ कि ज़ेही मुरगी आपणैं बच्च़ै आपणैं फैंखा हेठै कठा करा, तिहैई हूंबी तेरै बच्च़ै कठा करूं, पर तंऐं निं च़ाहअ।
\v 38 हेरा, थारअ घअर छ़ाडअ तम्हां लै नबारसअ।39 किल्हैकि हूँ बोला तम्हां लै कि एभा पोर्ही ज़ेभै तैणीं तम्हैं ईहअ नांईं बोले, कि धन्य आसा सह ज़ुण प्रभुए नांऊंऐं एछा, तेभै तैणीं निं हूँ तम्हां का भीई धेछणअ।”
\c 24
\v 1 ज़ाऊं प्रभू यिशू मसिह मांदरा का निखळी करै हांडदअ लागअ, ता च़ेलै लागै प्रभू सेटा मांदरे कलाकारी रहैऊंदै।
\v 2 प्रभू तिना लै बोलअ तम्हैं कै ईना सोभी गला भाळदै निं आथी? हूँ खोज़ा तम्हां का सच्च़ाई कि इधी निं एक पाथरा परैंदै पाथर बी ईहअ छ़ुटणअ ज़ुण ढोळणअ निं आथी।
\v 3 ज़ाऊं प्रभू ज़ैतूने धारा दी बेठअ द थिअ, ता च़ेलै कांगनरांगै प्रभू सेटा लै एछी करै बोलअ, “हाम्हां का खोज़ कि ईंयां गला केभै हणीं? तेरै एछणेंओ और एऊ संसारा खतम हणेंओ कै च़िन्ह हणअ?”
\v 4 प्रभू यिशू तिना लै बोलअ, “च़तैन रहा, कसरै धोखै दी निं एछी।
\v 5 किल्हैकि क्ई हणैं ईहै ज़ुण मेरै नाऊंऐं एछणैं और तिना बोळणअ ईहअ कि मसिह आसा हाम्हैं ई, और क्ई पळणै एऊ धोखै दी।
\v 6 तम्हां शुळणी लळाई झ़गळे च़रचा; हेरे, एता शुणीं करै निं तम्हैं हैळुई, किल्हैकि इनो हणअ आसा ज़रूरी, पर तेभै निं अंत हणअ।
\v 7 किल्हैकि ज़ाती करनअ ज़ाती लै और देशा करनअ देशा लै घात और क्ई ज़ैगा पळणैं माहा नकाळ, और ज़ाज़री हणीं।
\v 8 ईंयां सोभ गला हणीं दुख तकलिफे शुरूआत।
\v 9 दुखा दैणा लै ढाकणैं तिना तम्हां, और तम्हैं पाणैं तिना मारी और मेरै नांऊंआ करै करनीं सोभी ज़ाती तम्हां संघै ज़िद।
\v 10 तेभै लागणीं तम्हां बिच़ै क्ई ठोह्ळ और एकी दुजेए हणैं बैरी।
\v 11 बडै भारी झ़ूठै भबिष्याबाणीं करनै आळै उझ़णै खळै और क्ई पाणैं तिना धोखै दी,
\v 12 ज़ाऊं अधर्म बढ़णअ ता क्ईओ प्रेम पळणअ फिकअ।
\v 13 पर ज़ुण आखरी तैणीं धीर धरे, तेऊओ हणअ उध्दार,
\v 14 राईसिए सूसमाच़ारो परच़ार हणअ सारै संसारा दी ताकि सोभी लोगा लै गुआही होए और तेखअ हणअ अंत।
\v 15 तै तम्हैं तेसा नाश करनै आळी बूरी गला, ज़सरी च़रच़ा दानिंएल भबिष्याबाणीं करनै आळै की ती, पबित्र ज़ैगा दी खह्ळुई दी भाळे,(ज़ुण पह्ळे, सह समझ़े)।
\v 16 तेभै ज़ुण यहूदिआ दी होए, तिंयां ठुहरै धारा लै,
\v 17 और ज़ुण घरा भितरी होए, तिंयां निं किछ़ू समाना लंदै घरा का बागा लै निखळी।
\v 18 और ज़ुण खेचै होए, तिंयां निं आपणै झिकलै आणदै पिछ़ू नाशी।
\v 19 तिना धैळै ज़ुण गुरभणीं और दुधा पणैंऊंदी होए, तिना लै हणीं  हाय।
\v 20 और प्राथणा रहै करदै लागी कि तम्हां हिंऊंदे धैळै और सबते धैळै भागणअ नां पळे,
\v 21 किल्हैकि तेसा बगती एछणअ ईहअ दुख क्लेश कि ज़ुण एऊ संसारे शुरूआता का आझ़ तैणीं कधि निं हुअ और नां कधि हणअ।
\v 22 और ज़ै तिंयां धैळी घटाऊई निं हंदी, तै नांईं त कोई बी प्राणीं बच़णअ त; पर ज़ुण च़ुनै दै आसा, तीने कारण करै घटाऊणीं तिंयां धैळी।
\v 23 और तेसा बगती ज़ै तम्हां का कोई ईहअ बोले कि भाळा, मसिह आसा ईधी या ईहअ बोले कि मसिह आसा तिधी, तेऊओ भरोसअ निं करी।
\v 24 किल्हैकि झ़ूठै मसिह और झ़ूठै भबिष्याबगता उझ़णै खळै क्ई, और तिना बडै-बडै आख फलाअ बी करनै एते तैणीं कि ज़ुण तम्हैं च़ुनै दै आसा, तम्हां बी धोखै दी पाई सके।
\v 25 हेरे, एसा गलो डाहै धैन मंऐं हेरी ईंयां गला तम्हां का पैहलै ई खोज़ी।
\v 26 तैहीता ज़ै तिंयां तम्हां का बोले कि भाळा, सह आसा ज़ंगलै, ता तम्हैं निं बागै निखळी। ज़ै कुण ईहअ बोले कि सह आसा कोठरी दी तै तम्हैं निं भरोसअ करी।
\v 27 किल्हैकि ज़ेही बिज़ळी पुर्बा का निखळी करै पछ़मां दी च़ंमका तिहअ हणअ मेरअ एछणअ बी।
\v 28 ज़िधी डागअ मूँअ द होए तिधी हणीं गरली बी।
\v 29 तिना धैळीए दुख क्लेशा का बाद सुरज़ हणअ न्हैरअ, और ज़ोथे च़ंमक बी पळनी फिकी और तारै बी चुटणैं सरगा का और सरगे सारी शगती हणीं आजू-पिछ़ु।
\v 30 तेभै धेछणअ तम्हां का मेरअ च़िन्ह सरगा दी, और तेभै हणैं धरतीए सोभ कुल ज़ातिए लोग हिका पटाकदै; हूँ भाळणअ तिना बड़ी शगती दी और बडै ठाहठ-बाहठा और गुणगाना संघै सरगै बादळा बाती एछदअ।
\v 31 मूँह भेज़णैं नरशिंगेए एकी बडै बोला संघै आपणैं स्बर्गदूत और तिना सरगे एकि कुणै का दुजै कुणैं तैणीं करनै च़ऊ दिशा का आपणैं च़ुनै दै कठा।
\v 32 अंज़ीरे पौधै का शिखळा दृशटांता; ज़ेभै तेते डाळी नरम ह्आ, और तेता का पाची निखळदी लागा, तै संमझ़ा तम्हैं कि गरमींऐ धैळी आसा नेळ एछणैं आळी।
\v 33 ठीक ईहअई ज़ेभै तम्हैं इना सोबी गला हंदी भाळे, ता तेभै ज़ाणैं तम्हैं कि सह धैळी आसा नेळ, और ईहअ समझ़ै कि सह आसा थारै दुआरै ई।
\v 34 हूँ खोज़ा तम्हां का सच्च़ाई कि ज़ेभै तैणीं ईंआ गला ह्ई नांईं मुके, तभै तैणीं निं अह पोस्ती खतम हणीं।
\v 35 सरग और धरती टळणैं; पर मेरी गला निं टळणीं।
\v 36 तेसा धैळी और तेऊ बगते बारै निं कोहै ज़ाणदअ, ना स्बर्गदूत, ना पुत्र। तेता ज़ाणा सिधअ पिता परमेशबर।
\v 37 ज़िहै नुहे धैळै तै तिहअई हणअ मेरअ एछणअ बी।
\v 38 किल्हैकि ज़िहै ज़ल परळया का पैहलै ज़ेभै तैणीं नुंह ज़हाजा दी नांईं बेठअ, तेभै तैणीं रहै लोग खांदै-पिंदै और तिना बिच़ै रहा ती बैह शादी हंदी।
\v 39 ज़ाऊं तैणीं तिंयां ज़ल परळया दी नांई बहाऊऐ, तेभै तैणीं निं तिना का किछ़ बी पतअ च़लअ। ठीक तिहअई हणअ मेरअ एछणअ बी।
\v 40 तेसा बगती दुई ज़ह्णै हणैं खेचै, तिना मांझ़ै एक च़कणअ उझ़ै और एक छ़ाडणअ तिधी।
\v 41 दूई बेटळी हणीं घरटा पिशदी, एक च़कणीं उझ़ै और दुजी छ़ाडणीं तिधी।
\v 42 तैहीता ज़ागदै रहै, किल्हैकि तम्हैं निं ज़ाणदै कि थारअ प्रभू केभै एछणअ।
\v 43 पर ईहअ ल्आ समझ़ी की ज़ै घरे मालका का ईहअ पतअ हंदअ कि च़ोर केऊ पहरै एछणअ, ता तै रहणअ त तेऊ ज़ागदै और आपणै घरै निं दैंणीं ती तेऊ च़ोरी हणैं।
\v 44 ठीक ईहअई तम्हैं बी रहा हमेशा तैर, किल्हैकि ज़हा बगते बारै तम्हैं सोच़दै बी निं आथी, तेभैई एछणअ हूँ।
\v 45 ता, ईहअ बिशबासा करनै जोगी और बुधिमान माह्णुं कुण आसा ज़ुण तेऊए सुआमीं आपणैं नोकर च़ाकरा परैंदै मेट बणाअ; ताकि तिना लै रोटी पाणीं करे दैई?
\v 46 धन्य आसा सह दास, ज़हा तेऊओ सुआमीं एछी तेऊ ईहअई करदै भाळे।
\v 47 हूँ खोज़ा तम्हां का सच्च़ाई कि तेऊ बणांणअ सह आपणीं सारी संपतिओ भडारी।
\v 48 पर ज़ै सह दुशट दास ईहअ सोच़दअ लागे कि मेरै सुआमीं एछणा लै आसा मैची देर,
\v 49 और ईहअ समझ़ी करै आपणै साथी च़िकदअ लागे, और शराबी संघै खाऐ पिए,
\v 50 ता तेऊ दासो सुआमीं एछणअ एही बगती, ज़ेभै सह न्हैळअ निं होए लागअ द। और इहै बगतै कि सह निं ज़ाणदअ और51 तेऊ लै भेटणीं एही सज़ा ज़ेही कपटी लै ह्आ और तिधि हणअ लेरनअ और दांद पिशणैंओ काम।
\c 25
\v 1 तैबै स्बरगो राज़ हणअ तिना दस कुंआरी ज़िहअ ज़ुण आपणैं- आपणै मसलै ज़ाळी निखळी आपणैं दुल्है का मिलदी।
\v 2 तिना बिच़ै ती पांज़ मुरख पर पांज़ ती समझ़दार।
\v 3 तिनै मुरखै आपणैं-आपणैं मसालै ता ज़ाळी करै निंयैं; पर आपणै हाथै तेल निं नींयं।
\v 4 पर तिनै समझ़दारै पाई आपू संघै तेले कुप्पी बी भरी करै।
\v 5 ज़ाऊं दुल्है एछणा लै देरी पळी ता तिना लागी राची निंजा करै उंघी, और बादा का तिंयां सुती।
\v 6 आधी राची मच़ी गाज़ै-बाज़ेए धूम, कि हेरा दुल्हअ आअ और तेऊ सेटा मिलदै च़ाला।
\v 7 तैबै तिंयां दस कुंआरी आपणैं-आपणैं मसालै ठीक करदी लागी।
\v 8 ता तिनै मुरखै समझ़दारा का बोलअ कि आपणै तेला का दैआ थोळअ-थोलअ हाम्हां लै बी, किल्हैकि म्हारै मसालै लागै हिशदै।
\v 9 पर तिनै समझ़दारै तिना लै उत्तर दैनअ कि “ईहअ निं ह्आ कि अह तेल नां हाम्हां लै पूरअ हआ और ना तम्हां लै, एता का आसा भलअ ईहअ कि तम्हैं आणा हाटी का आपू लै होर तेल मोलै ल्ई।”
\v 10 ज़ाऊं तिंयां हाटी लै तेला मोल लंदी नाठी ता तेतरी ग्अ दुल्हअ एछी और ज़ुण तैर थी तींयां ता नाठी तेऊ संघै बैह करी तेऊए घरा लै और दुआर हुअ बंद।
\v 11 एता बाद तिंयां दुजी कुंआरी बी लागी बोलदी कि “हे सुआमीं, हे सुआमीं, हाम्हां लै बी खोल दुआर पोर्ही।”
\v 12 तेऊ तिना लै ज़बाब दैनअ कि “हूँ खोज़ा तम्हां का सच्च़ाई कि हुं नि तम्हां ज़ाणदअ।”
\v 13 “तैहीता ज़ागदै रहा, तम्हैं ना ता तेसा धैळी ज़ाणदै और ना ता तेऊ बगता ज़ाणदै।
\v 14 किल्हैकि अह आसा तेऊ आदमींए दशा ज़िहअ ज़ुणीं परदेसा लै नाशदी बारी आपणीं सारी संपती डाई आपणैं नोकरा च़ाकरा का सभाळी।
\v 15 तेऊ दैनै एकी का पांज़ तोळै, दुजै लै दुई तोळै ता चिउथै लै एक तोळअ; मतलब हरेकी लै ज़ेतरअ ज़ुण सबाळी सका; तेतरअ-तेतरअ दैनअ और आपू नाठअ सह परदेसा लै।
\v 16 तैबै ज़सा लै तेऊ पांज़ तोळै दैनै तेऊ किअ नढैऊऐ तेता करै लैण-दैण शुरू और तिहअ करै तेऊ खटै तेता करै पांज़ तोळै होर।
\v 17 ईहअ करै ज़सा लै दुई तोळै दैनै तै तेऊ बी खटै दुई होर।
\v 18 पर ज़सा लै एकै तोळअ भेटअ त, तेऊ खणअ एक खाड संघा सह तेऊए सुआमीं दैनअ द रप्ई डाहअ तेऊ तेथ दाबी।
\v 19 तेखअ हूअ ईहअ कि क्ई धैळै बाद ज़ाऊं तिना नोकर‍ च़ाकरो सुआमीं घरा लै बापस आअ और तिना का साबा कताबा लंदअ लागअ,
\v 20 ता ज़हा लै पांज़ तोळै दैनै तै, तेऊ पांज़ तोळै आणीं करै सुआमीं लै बोलअ, “हे सुआमीं तंऐं ज़ुण मुल्है पांज़ तोळै सबाळै तै, भाळ; तेता करै खटै मंऐं पांज़ तोळै होर।"
\v 21 तेऊए सुआमीं बोलअ तेऊ लै ईहअ, “शाबाश, धन्य आसा तूह, तूह आसा रांबळअ और भरोसै करनै लाईक; किल्हैकि तंऐं किअ थोळै दी बिशबास, मूँह बणांणअ तूह खासी च़िज़ो मालक और तूह नाशणअ प्रभूए खुशी दी।
\v 22 ईहअई ज़सा लै दुई तोळै दैनै तै, तेऊ बी दुई तोळै आणीं करै बोलअ, “हे सुआमीं तंऐं ज़ुण मुखा दुई तोळै सबाळै तै, भाळ मंऐं खटै तेता करै दुई तोळै होर।”
\v 23 तेऊए सुआमीं तेऊ लै बोलअ, “शाबाश, तूह आसा मेरअ भरोसै लाईक दास तुबी रहअ थोळै दी बिशबासी एबै मूँह बणाणअ तूह खासी गलो मालक, और तूबी नाशणअ प्रभूए खुशी दी।”
\v 24 खीरी आअ सह ज़सा एकै तोळअ भेटअ त, तेऊ बी एछी करै बोलअ, “हे सुआमीं, मुखा त तेरअ थोग कि तूह आसा बडअ काठअ आदमीं। तूह ज़िधी नांईं ब्ऊंदअ तिधा का ल्ऊआ और ज़िधी नांईं छिंगदअ तिधा का झाळा।”
\v 25 तैहीता हूँ डरअ ताखा और मंऐं डाहअ तंऐं दैनअ द तोळअ माटै जैंदरी च़ोरी करै दाबी; भाळ, अह आसा सहैई ज़ुण तंऐं दैनअ त।
\v 26 तेऊए सुआमीं तेऊ लै ज़बाब दैनअ, “कि हे दुष्ट, आळसी नोकरा, ज़ै ताखा ईहअ थोग थिअ कि ज़िधी हूँ नांईं ब्ऊंदअ तिधा का ल्उआ और ज़िधी हूँ नांईं छिंगदअ; तिधा का झाळा,
\v 27 तै तंऐं त दैणअ मेरअ रप्ई सेठ बपारी का और किछ़ न किछ़ हूँ तेऊ का आपणअ धन बैज़ा संघी ता लंदअ बापस।
\v 28 तैहीता एऊ का मांगा एऊ तोळै बापस और एऊ दैआ तेऊ लै ज़सा का दस तोळै आसा।
\v 29 किल्हैकि ज़सा का आसा, तेऊ लै दैणअ होर और तेऊ का हणअ खासअ। ता ज़सा का नांईं आथी; तेऊ का छ़ड़ैऊणअ सह बी पोर्ही ज़ुण तेऊका आसा।
\v 30 ता एऊ नकाम्मैं नोकरा पाआ बागे न्हैरी खुडी दी ज़िधी सिधअ लेरनेओ और दांदा पिशणेओ काम आसा।
\v 31 ज़ाऊं माह्णूंओ शोहरू आपणैं गुणगाना दी एछणअ, और स्बर्गदूत तेऊ संघै एछणैं, तभै हणअ सह आपणैं गुणगाना दी आपणैं सिंहासणा दी बेठअ द।
\v 32 तेभै सोभै ज़ाति करनी तेऊ सेटा कठा; और ज़िहअ फुआल बाकरी का भेडा ज़ुदअ करा, तिहैई करनै तिंआ तेऊ एकी दुजै का ज़ुदै।
\v 33 भेडा करनीं तेऊ आपणीं दैहणीं पाशळी और बाकरी करनीं तेऊ आपणीं बांऊंई पाशळी खळी।
\v 34 तैबै राज़ै आपणीं दैहणीं पाशळी आळै लै बोळणअ, हे मेरै बापुए धनबान लोगो, एछा, तेसा राईसिए अधिकारी बणा, ज़ुण तम्हां लै शुरू का ई आसा हेरअ द बणाई डाही।
\v 35 किल्हैकि हूँ त भुखअ और तम्हैं दैनअ मुल्है खाणा लै; हूँ त नचिशअ और तम्हैं पणैंऊंअ मुखा पाणीं, हूँ थिअ परदेसी और तम्हैं दैनी मुल्है आपणै घरै रहणा लै ज़ैगा।
\v 36 हूँ त नांगअ और तम्हैं दैनै मुल्है बाह्नणां लै झिकळै, हूँ त बमार और तम्हैं की मेरी हेर सभाळ, हूँ त जेहल पाअ द और तम्हैं आऐ मूँह सेटा लै हेरा सभाळा।
\v 37 तेभै दैणअ धरमीं आदमीं तेऊ लै ईहअ उत्तर कि “हे प्रभू, हाम्हैं कधू भाळअ तूह भुखअ कि हाम्हैं खैऊअ? और तूह कधू त नचिशअ कि ताखा हाम्हैं पणैंऊंअ?
\v 38 और हाम्हैं कधू भाळअ तूह परदेसी कि घरै डाहअ और कधू त नांगअ कि हाम्हैं ताखा झिकलै भनैऊंऐ?
\v 39 कधू त तूह बमार और कधू त तूह जेहला दी और कधू आऐ हाम्हैं ताह सेटा लै हेरा सभाळा?
\v 40 तेभै धर्मीं राज़ै  तिना लै उत्तर दैणअ, “हूँ खोज़ा तम्हां का सच्च़ाई कि ज़ुण तम्हैं इना मेरै होछ़ै का होछ़ै भाई मांझ़ै कसा एकी संघै बी किय, सह किअ तम्हैं मूल्है।
\v 41 तैबै तेऊ आपणीं बांऊंई पाशळी बाखा आळै लै बोळणअ, हे शापै दै लोगो, मूँह सेटा का नाशा तेसा कधी ना खतम हणैं आळी आगी जैंदरी ज़ुण शैताना और तेऊए दुता लै आसा बणांई दी।
\v 42 किल्हैकि ज़ेभै हूँ भुखअ त तेभै निं तम्हैं मुल्है रोटी दैनीं, और हूँ त नचिशअ और तम्हैं निं मुखा पाणीं बी पणैंऊंअ।
\v 43 हूँ त परदेसी पर तेभै निं तम्हैं मुल्है आपणैं घरै रहणा लै ज़ैगा दैनीं, हूँ त नांगअ और तम्हैं निं मुल्है झिकळै दैनै, हूँ त बमार और जेहला दी पर तम्हैं निं मेरी हेर सभाळ की।
\v 44 तेभै दैणअ तिना तेऊ लै उत्तर, “हे प्रभू हाम्हैं कधू भाळअ तूह भुखअ, नचिशअ,नांगअ, परदेसी बमार या जेहला दी, और कधू निं हाम्हैं तेरी सेऊआ टैहल की।
\v 45 तेभै दैणअ तेऊ तिना लै जबाब कि “हूँ खोजा तम्हां का सचाई कि जुण तम्हैं मेरै इना होछै का होछै संघै नांईं किअ, सह निं तम्हैं मुल्है किअ आथी।46 एते तैणीं अह अनंत सजा आसा तम्हां लै और धरमीं नाशणैं अनंत जिऊणा लै।
\c 26
\v 1 ज़ाऊं प्रभू यिशू मसिह इना गला बोली मुकअ, ता एता बाद सह आपणैं च़ेलै लै बोलदअ लागअ,
\v 2 “तम्हां का आसा थोग कि दुई धैळै बाद आसा फसेओ पर्ब; और मांह्णूंओ शोहरू ढाकणअ क्रूसा दी मारना लै।”
\v 3 तैबै याजकै और पुरनिंऐ काईफा नांऊंऐ माहायाजके आंगणैं कठा ह्ई एक बेठक की।
\v 4 तिधी तिंआ आपू बिच़ै जोगा करदै लागै कि यिशू ढाकणअ हाम्हां छ़ळ कपट करी करै बी और सह पाणअ मारी।
\v 5 तेखअ तिंयां ईहअ बी लागै बोलदै कि जाचे धैळी निं हाम्हां ईहअ करनीं, ईहअ निं ह्आ कि लोग करे घामअ।
\v 6 ज़ाऊं प्रभू यिशू मसिह बेतनिंयाह कोळ्हीए घरै त,
\v 7 ता एक बेटळी आई और एकी भांडै दी एक किमती खुशबूदार इत्र आणअ और ज़ाऊं प्रभू यिशू मसिह रोटी खांदा त बेठअ द, ता तेसा तरैळअ प्रभू यिशूए मूंडै।
\v 8 एता भाळी बोलअ च़ेलै ईहअ कि अह एतरी मैंहगी च़ीज़ किल्है की एसा बरैबाद?
\v 9 अह बिकणअ त बडी बधिया किंमती और तिना ढबै सका तै कंगाळा लै बांडी।
\v 10 अह गल हेरी प्रभू यिशू समझ़ी और तेऊ तीना लै बोलअ एसा लै किल्है आसा लागै दै बूरै बोलदै, एसा की मूँह संघै भलाई।
\v 11 कंगाळ रहणैं तम्हां संघै कबल्लै, पर हूँ निं तम्हां संघै कबल्लअ च़ालअ रह्ई।
\v 12 एसा ज़ुण अह मेरी देही दी इत्र तरैळअ, अह किअ एसा मूँह दाबणा लै।
\v 13 हूँ खोज़ा तम्हां का सच्च़ाई कि सारै संसारा दी ज़िधी बी सुसमाच़ार परच़ार हणअ, तिधी हणअ एसरै एऊ कामें गला बी ज़रूरी।
\v 14 तैबै यहूदा इसकरोती नांऊंऐ च़ेलै तिना बाराह मांझ़ै एकी माहायजका सेटा नाशी करै बोलअ,
\v 15 “ज़ै हूँ यिशू थारै हाथै ढाकणैं दैंऊं, ता तम्हां मुल्है कै दैणअ? तिनैं बोलअ ईहअ कि ताल्है दैणैं तिह च़दिए सिक्कै तोली करै।
\v 16 तांऊं तेभी पोर्ही लागअ सह प्रभू यिशू ढाकणें मोकै लोळअ।
\v 17 सज़ेळी रोटिए पर्बा का पैहली धैळी च़ेलै प्रभू यिशू का पुछ़दै लागै, “हे प्रभू , तूह किधी च़ाहा कि हाम्हैं ताल्है पसहे पर्बे रोटी बणांणें तैरी करे?”
\v 18 प्रभू यिशू तिना लै बोलअ, “नगरी नाशै फलाणैं आदमीं सेटा और तेऊ लै बोलै कि गुरू बोला ईहअ कि मेरअ बगत आसा नेळ, और मूँह मनांऊंणअ तेरै घरै च़ेलै संघै एछी अह पर्ब।
\v 19 ईहअ करै च़ेलै बी ज़िहअ बोलअ तिहअई किय और फसहे पर्बो भोज़ तैर किय।
\v 20 ज़ाऊं सान्ह पळी ता प्रभू यिशू मसिह तिना बाराह च़ेलै संघै रोटी खांदअ बेठअ।
\v 21 ज़ाऊं तिंयां खांदै लागै, ता प्रभू तिना लै बोलअ, “हूँ खोज़ा तम्हां का सच्च़ाई कि, तम्हां बिच्च़ै बझ़ैळणअ हूँ कसा एकी ज़ह्णैं ढाकणै।
\v 22 एसा गला शुणीं हुऐ तिंयां बडै भारी उदास और सोभ लागै प्रभू का पुछ़दै कि, “हे गुरू, सह कुण आसा?
\v 23 प्रभू तिना लै उत्तर दैनअ, “ज़ुणीं मेरै थाळू दी हाथ पाअ, तेऊई बझ़ैळणअ हुँ ढाकणैं।
\v 24 मांह्णूंओ शोहरू ता नाशणअ तिहअ ई ज़िहअ तेऊए बारै लिखअ द आसा; पर तेऊ आदमीं लै आसा शोग ज़सा सह ढाकणैं बझ़ैळणअ; तेऊ लै त भलअ ईहअई कि तेऊओ ज़ल्म ही नांईं हंदअ।”
\v 25 तैबै यहूदा इसकरोती ज़ुणीं प्रभू यिशू ढाकणैं लाअ त बझ़ैळी तेऊ प्रभू लै बोलअ, “सह हूँ किनि आसा?”
\v 26 प्रभू तेऊ लै बोलअ, “तूह मुकअ बोली”, और ज़ाऊं तिंआ खांदै तै लागै दै; प्रभू यिशू रोटी हाथै ल्ई और परमेशबरा का आषिश मांगी करै चोळी; और सोभी च़ेलै लै दैई करै बोलअ, “हुंजा, एसा खाआ, अह आसा मेरी देह।”
\v 27 तेखअ प्रभू दाखरसा करै भरअ द कटोरअ च़कअ और धन्याबाद करी करै आपणैं च़ेलै लै दैनअ और बोलअ, “एता का झुटा तम्हैं सोभै”,
\v 28 किल्हैकि अह आसा मेरै न्ऊंऐ बायदेओ खून, अह बगणअ क्ईए पाप माफी करना लै।
\v 29 हूँ बोला तम्हां लै ईहअ कि दाखो अह रस निं मूँह तेभै तैणीं झुटणअ ज़ेभै तैणीं तम्हां सोभी संघै बेशी आपणैं बापूए राईसी न्ऊंअ रस ना झुटूं।
\v 30 एता बाद तिंयां भज़न गान करी करै नाठै ज़ैतून धारा लै।
\v 31 तैबै प्रभू यिशू तिना लै बोलअ, “तम्हैं हणैं आझ़ राची ई मुखा दूर; किल्हैकि शास्त्रा दी आसा लिखअ द कि “मूँह पाणअ फुआल मारी और छ़ुंडे भेडा छिंगणीं ओरी-पोरी।
\v 32 पर मूँह नाशणअ ज़िऊंदै ह्ई करै तम्हां का पैहलै गलीला देशा लै।
\v 33 एसा गला शुणीं पतरसै बोलअ, “ज़ै सोभ ज़ह्णैं ताह छ़ाडी दैए, पर हूँ निं ताखा दूर हंदअ।”
\v 34 प्रभू यिशू तेऊ लै बोलअ, “हूँ खोज़ा ताखा सच्च़ाई कि आझ़ राची मुरगै बाशणैं का पैहलै करनअ ता मुल्है चिई बारी नांई।”
\v 35 पतरसै प्रभू लै उत्तर दैनअ कि ज़ै मूँह ता संघै मरनअ बी पळे, तैबी बी निं हूँ मुकरदअ, और ईहअई बोलअ तीनै होरी च़ेलै बी।
\v 36 तेता बाद प्रभू यिशू मसिह गतसमनीं नांऊंऐ ज़ैगा दी नाठअ और आपणैं च़ेलै लै बोलअ कि इधी रहै तेभै तैणीं बेशी ज़ेभै तैणीं कि हूँ प्राथणां करी फिरी ना एछूं।
\v 37 प्रभू निंऐं पतरस और ज़ब्दिओ शोहरू दुहै आपू संघा , और प्रभू यिशूए भरुऐ गळ घुघलै दुखा दी।
\v 38 तैबै प्रभू यिशू बोलअ कि “मेरअ ज़िऊ आसा बडअ उदास ईहअ कि मेरै च़ालै ज़िहै प्राण निखळी, तम्हैं बेशा इधी मूंह संघै जागदै रहै सुती निं आथी।”
\v 39 तेखअ प्रभू यिशू धख आजू नाठअ और उटी बाखा लागअ प्राथणां करदअ कि “हे मेरे पिता, ज़ै ह्ई सका ता एऊ कटोरै झुटणैंओ बगत लोळी मुखा टळअ; तेबी बी ज़िहअ हूँ च़ाहा तिहअ निं पर ज़िहअ तूह च़ाहा तिहअ लोळी हुअ।”
\v 40 तेखअ प्रभू यिशू मसिह आपणैं च़ेलै सेटा लै आअ और तिंयां तै सुतै दै, और प्रभू यिशू पतरसा लै बोलअ, “तम्हैं कै मूँह संघै एकी घळी बी निं ज़ागदै रही सकदै?”
\v 41 “ज़ागदै रहा, और प्राथणां रहा करदै लागी कि तम्हैं परिक्षा दी ना पळे, आत्मां ता आसा तैर पर अह शरीर आसा कमज़ोर।”
\v 42 तेखअ प्रभू यिशू मसिह दुजी बारी प्राथणां करदअ नाठअ और एही प्राथणां की कि “हे मेरै पिता, ज़ै मेरै झुटै बगैर अह कटोरअ नांईं हटी सकदअ ता तै लोळी तेरै दिला मनें गला पूरी हुई।
\v 43 तैबै प्रभू यिशू मसिह एकी बारी भी च़ेलै सेटा लै आअ ता तिंयां तै भी सुती ग्ऐ दै किल्हैकि तिने आछी ती निंजै भरूई दी।
\v 44 प्रभू यिशू नाठअ तिना छ़ाडी भीई प्राथणां करदअ और सहैई गल बोली प्राथणां दी चिऊथी बारी।
\v 45 एता बाद प्रभू यिशू मसिह आपणैं च़ेलै सेटा आअ और तिना लै बोलअ कि “ऐबै रहा सुती और आराम करा; हेरा, ऐबै ग्ई सह घळी एछी और माह्णूंओ शोहरू दैणअ पापिए हाथै ढाकणैं।
\v 46 उझ़िआ, च़ाला, भाळा, मूँह ढाकणैं आळअ ग्अ नेळ एछी।”
\v 47 प्रभू यिशू त ईहअ बोलदअ ई लागअ द कि यहूदा ज़ुण बाराह च़ेलै मांझ़ै एक त, सह आअ और तेउ संघै आऐ माहायाजका और पुरनिंए तरफा का एक बडअ छ़ुंड हाथै तलबारा और शोठै पाई।
\v 48 यहूदा इसकरोति त तिना लै ईहअ बोलअ द कि ज़सा हूँ च़ुंज़ी माखी दैऊं सह आसा यिशू तेऊ ढाकै तम्हैं।
\v 49 तिधी पुजदी सह नढैऊऐ प्रभू यिशू सेटा लै आअ और बोलअ “हे गुरू, प्रणांम” संघा तेऊ दैनीं प्रभू लै च़ुंज़ी माखी।
\v 50 प्रभू यिशू तेऊ लै बोलअ, “हे साथी, ज़ेऊ कामा लै तूह आअ द आसा, तेऊ कर।” तैबै तिंयां प्रभू यिशू सेटा लै आऐ और तिनै प्रभू यिशू ढाकअ।
\v 51 ता प्रभू यिशूए च़ेलै बिच़ै एकी आपणीं तलबार खिंच़ी और माहायाजके दासा लै बाही और तेऊओ कान शोटअ काटी करै धरनीं।
\v 52 तैबै प्रभू यिशू मसिह तेऊ लै बोलअ, “आपणीं तलबारा डाह काठी दी च़की, किल्हैकि ज़ुण तलबार च़लाऊआ, तिंयां करनै तलबारा करै ई नाश।
\v 53 तूह एसा गला निं समझ़दअ आथी कि हूँ सका आपणैं बापू का एही अरज़ बी करी कि स्बर्गदूते भेज़ बाराह पळटणा का बी ज़ादी मूँह सेटा लै, ता सह सका एभी भेज़ी?
\v 54 पर ईहअ हणअ आसा ज़रूरी नांईं ता पबित्र शास्त्रे गला किहअ करै हणीं पूरी?
\v 55 तेखअ तेसाई घळी प्रभू यिशू मसिह तिना लोगा लै बोलअ, “तम्हैं तलबारा और शोठै ल्ई मूँह ढाकदै आसा आऐ दै ईहै ज़िहअ कि ज़ाळणअ हूँ आसा डाकू? ज़ेभै हूँ हर धैळै मांदरै ह्आ त उपदेशा दैंदअ, तेभै निं ढाकअ हूँ तम्हैं?”
\v 56 पर ईंयां सोभै गला हुई एते तैणीं कि भबिष्याबगते गला पूरी होए; तैबै तिधा का सारै च़ेलै भागै प्रभू यिशू मसिह छ़ाडी करै।
\v 57 प्रभू यिशू मसिह ढाकणैं आळै नींयं सह काईफा माहायाजका सेटा लै; और तिधी तै शास्त्री और पुरनिंऐ कठा हुऐ दै।
\v 58 पतरस बी दूर ज़िहअ पिछ़ू-पिछ़ू प्रभू पिछ़ू माहायाजके आंगणैं तैणीं नाठअ और तिने नोकरा संघै रहअ फैसलै भाळअ बेठी।
\v 59 माहायाजक और सारी सभा ती प्रभू यिशू मारना लै झ़ुठी गुआही लोळै लागै दै।
\v 60 पर बडै भारी झ़ुठै गुआह आणैं पर तैबै बी निं तिना प्रभू मारना लै दोश भेटी निसअ।
\v 61 खीरी बोलअ दुई ज़ह्णैं ईहअ कि “एऊ बोलअ ईहअ कि अह सका एऊ परमेशबरे मांदरा ढोळी और चिऊथै धैळै सका भी बणांई।”
\v 62 तैबै माहायाजकै खळै ह्ई करै बोलअ कि “तूह बोलदअ किल्है निं आथी? ईंयां लोग भाळ तेरै खलाफ कै गुआही दैआ? पर प्रभू यिशू मसिह रहअ‍ च़ुप्पी और तैबै माहायाजकै बोलअ,
\v 63 “हूँ दैआ ताल्है पबित्र परमेशबरे कसम कि ज़ै तूह परमेशबरो पुत्र मसिह आसा; ता तै खोज़ हाम्हां का।”
\v 64 तैबै प्रभू यिशू मसिह तेऊ लै बोलअ, “तंऐं हेरअ आपै बोली, पर हूँ बोला तम्हां का ईअ बी कि एभा पोरी भाळणअ तम्हां माह्णूंओ शोहरू परमेशबरे दैहणै बेठअ द और बादळा दी भाळणअ तम्हां एछदअ।”
\v 65 तैबै माहायाजकै आपणैं झिकळै धेळी करै बोलअ, “एऊ की परमेशबरे निंदा, ऐबै हाम्हां कसरी गुआहीए कै ज़रुरत आसा?
\v 66 भाळा, तम्हैं सोभी शुणीं एभै की एऊ की परमेशबरे निंदा! एबै थारअ किज़ै बच़ार आसा?” ता तिनै होरी बी दैनअ ईहअ ज़बाब कि अह आसा मारनै जोगी।
\v 67 तैबै तिनै प्रभू यिशुए मुंहा लै थुकअ और कोई बाही धमूकै करै और कोई च़ैडै बाही करै बोलअ,
\v 68 “हे मसिह, हाम्हां लै ला जोतश कि ताल्हैं कुणीं बाही?
\v 69 ता पतरस त बागै आंगणां दी बेठअ द और एकी बेटळी तेऊ का पुछ़अ कि तुबी त एऊ गलीली यिशू संघै भाळी?
\v 70 पतरसै तिना सोभी सह्मनैं ईहअ बोली करै किअ नांईं कि तूह किज़ै बोला मुखा निं किछ़ी गलो थोग आथी?
\v 71 तेता बाद नाठअ पतरस डेहळा बागै; ता तिधी बी एकी होरी पतरसा भाळी करै तिना होरी का बोलअ कि अह बी त यिशू नासरी संघै।
\v 72 पतरसै किय कसम खाई नांईं कि हूँ निं तेऊ मांह्णूं ज़ाणदअ बी आथी।
\v 73 थोळी घळी बाद ज़ुण तिधी थियै तिनै पतरसा सेटा एछी करै बोलअ, “तेरअ बोल च़ाल खोला तेरअ ईहअ भेद कि तूह आसा ज़रूर तिनां मांझ़ै एक।”
\v 74 तैबै लागअ पतरस भी सफाई दैंदअ और कसमा खांदअ कि हूँ निं तेऊ माह्णूं ज़ाणदअ, और नढैऊऐ बाशअ मुरगअ बी।75 तैबै पतरसा प्रभू यिशू बोली दी गल आद फिरी कि “मुरगै बाशणैं का पैहलै करनअ ताह मुल्है चीई बारी नांईं। पतरस बी तिधा का नाठअ और सह लागअ हिंह-हिंह करै हीक पटाकी लेरदअ।
\c 27
\v 1 ज़ाऊं राच भैई ता सोभी याजकै, माहायाजकै और पुरनिंऐ प्रभू यिशू मारना लै आपू बिच़ै जोग किअ।
\v 2 संघा तिनै प्रभू यिशू मसिह बाह्नअ और तिधा का सभाळअ तिनै पिलातुसा हाकमा सेटा।
\v 3 ज़ाऊं यहूदा इसकरोती भाळअ कि प्रभू यिशू बणांअ तिनै दोशी, और सह पचताअ बडअ भारी और तेऊ दैनै तिंयां तिह च़ंदीए सिक्कै माहायाजका और पुरनिंए लै बापस फरेऊइ,
\v 4 संघा तेऊ तिना लै ईहअ बी बोलअ कि "मंऐं किय अह पाप कि निर्दोश दैनअ थारै हाथै? तिनैं बोलअ ईहअ कि हाम्हां किज़ै आसा तूह ज़ाण?”
\v 5 तैबै तेऊ तिंयां सिक्कै शोटै मांदरै और आपू लै दैनीं फांसी।
\v 6 माहायाजकै तिना सिक्के लै बोलअ ईहअ कि ईंयां सिक्कै निं भडारै डाहणैं ठीक आथी, किल्हैकि अह आसा खूने किमत।
\v 7 ता तिनै आपू जोग किय, और तिना सिक्कै करै ल्अ परदेसी दाबणां लै एकी खमारो खेच मोलै।
\v 8 ईहअ करै तेऊ खेचा नांअ आसा पळअ द आझ़ो-आझ़ खूनों खेच।
\v 9 ईहअ करै हुअ यिर्मयाह भबिशयाबगता बोलअ द बच़न पूरअ कि, “तिनै तिंयां तिह सिक्कै ल्ऐ,
\v 10 और ज़ेही प्रभू मुल्है आज्ञा दैनीं ती तिहअई तिनैं खमारे खेचो मोल दैनअ॥”
\v 11 ज़ाऊं प्रभू यिशू मसिह हाकमा सह्मनैं खळअ थिय, ता तेऊ प्रभू का पुछ़अ, “तूह कै यहूदिओ राज़अ आसा?” प्रभू यिशू बोलअ, “तूह आसा लागअ द आपै बोलदअ।”
\v 12 ज़ेभै माहायाजक और पुरनिंऐं प्रभू यिशू लै दोशा लांदै तै लागै दै, तेभै निं प्रभू तिना लै किछ़ बी उत्तर दैनअ।
\v 13 एता लै हाकम पिलातुसै बोलअ, ताखा कै शुणदअ निं आथी कि ईंयां तेरै खलाफ किज़ै-किज़ै गुआही दैंदै आसा लागै दै?
\v 14 पर प्रभू यिशू निं तेऊए गलो बी किछ़ै ज़बाब दैनअ, इधी तैणीं कि पिलातुस बी हुअ रहैन।
\v 15 हाकम पिलातुसो त ईहअ रबाज़ कि तेऊ पर्बै सका त सह लोगा लै एकी कैदी ज़ुण जेहला दी होए और ज़सा तिंयां लोग च़ाहे,  तेऊ कैदी छ़ाडी।
\v 16 तेऊ ज़मानैं त बराब्बा नांओ एक नामीं कैदी जेहला दी बंद किअ द।
\v 17 ता ज़ाऊं तिंयां कठा हुऐ, ता पिलातुसै तिना लै बोलअ, “तम्हैं कसा च़ाहा कि हूँ छ़ाडूं तम्हां लै? बराब्बा छ़ाडूँ, कि यिशू, ज़हा लै मसिह बोला?
\v 18 तेऊ का थिय पतअ कि प्रभू यिशू आसा तिनैं ज़िदै मारै बिणा कोई दोशै ढाकअ द।
\v 19 ज़ाऊं सह न्याय आसना दी बेठअ द थिय, ता तेऊए लाळी भेज़अ तेऊ लै फैळअ कि “तूह धरमिंए मांमलै दी निं हाथ पाई आथी; किल्हैकि मूँह हूअ दा सुपनैं करै बडअ भारी दुख।
\v 20 माहायाजकै और पुरनिंऐ होर लोग ईहै शकाऊऐ कि तम्हैं मांगै बराब्बा और यिशू लै बोलै ईहअ कि एऊ पा मारी।
\v 21 पिलातुसै ज़ाऊं ईहअ पुछ़अ कि इना दुई मांझ़ै तम्हां कुण लोळी कि तम्हां लै हूँ छ़ाडूं?  ता तिनै सोभी बोलअ ईहअ कि हाम्हां लै छ़ाड बराब्बा।
\v 22 पिलातुसै तिना का पुछ़अ, “तै यिशूओ ज़सा लै मसिह बोला, एऊओ कै करूं?” तिनै सोभी बोलअ ईहअ कि एऊ पा क्रूसा दी मारी।
\v 23 हाकिमैं तिना का पुछ़अ कि किल्है, एऊ कै बुराई आसा की दी?” पर तिंआ लोग लागै होर बी लैळा और हाका-पकारा पाई बोलदै कि “एऊ लै दैआ क्रूसे मौत।”
\v 24 ज़ैबै पिलातुसै भाळअ कि अह गल निं बळणैं आळी आथी और इनै लाअ होर बी हाल्लअ-गोल्लअ करी, ता तेऊ पाणिंओ कटोरअ मंगाऊअ और तिना सह्मनै आपणैं हाथ धोऐ और तिना लै बोलअ, “हूँ आसा एऊ धरमींऐ खुना का नरदोश; और एता ज़ाणां तम्हैई।”
\v 25 तैबै तिनै सोभी लोगै उत्तर दैनअ, एऊओ खून लोळी हाम्हां और म्हारै शोहरू लै पळअ।
\v 26 ईहअ शुणीं करै पिलातुसै बराब्बा किय कैद खानै का मुक्त और प्रभू यिशू लै कोळैए मार दैई करै सभाळअ तिने हाथै क्रूसा दी मारना लै।
\v 27 तेखअ हाकमे सपाही प्रभू यिशू जेहला भितरा लै नींयं और सारी पळटण की तेऊ फेर खळी।
\v 28 तेखअ तेऊए झिकळै खोली करै तेऊ लै किरमिजी च़ोळअ भनैंऊअ
\v 29 और झ़रीलै कांडेओ मुकट गुंदी करै तेऊए मुंडा परैंदै डाहअ और हाथै दैनअ एक कुंगळअ शोठअ और तेऊ सह्मनैं ज़ाह्नूं दी बेशी लागै मज़ाका करदै कि हे यहूदिए राज़ैआ, ‘नमस्ते।’
\v 30 तिनै प्रभू यिशूए मूंहा दी थुकअ और तेऊई शोठै करै लागै तेऊए मुंडै बांहदै।
\v 31 ज़ाऊं तिंयां ठठअ मज़ाक करी मुकै, ता सह‍ च़ोळअ तिनै खोलअ और तेखअ भनैंउंऐ तेऊएई झिकलै और तेखअ निंयं तिनै सह क्रूसा दी मारना लै।
\v 32 बागै नाशदी बारी भेटअ तिना एक शिमोन नाऊंओं कुरेनीं आदमीं और तिनै सह नभेउशै ढाकअ और तेऊ लै बोलअ कि क्रूस च़क।
\v 33 तेखअ तेसा ज़ैगा ज़सा लै गुलगुता बोला, मतलब खोपळीए ज़ैगा, पुजी करै
\v 34 दैनअ तिनै दाखरस झुटणा लै पर प्रभू यिशू निं सह च़ाखी करै झुटणअ च़ाहअ।
\v 35 तैबै तिनै प्रभू यिशू क्रूसा दी छ़डाऊअ और परच़ी पाई करै तेऊए झिकळै बांडै
\v 36 और तिंयां रहै तिधी पहरी बेशी।
\v 37 ता पिलातुसै प्रभू यिशूए दोशपत्रा दी लिखअ कि "यहूदिओ राज़अ आसा यिशू मसिह" और तिनै सह दोश पत्र तेऊए मुंडा परैंदै क्रूसा दी टोकअ।
\v 38 प्रभू यिशुए दैहणैं और बांऊंऐ छ़ड़ाऊऐ दुई होर डाकू बी
\v 39 और तेसी बाती एछदै-नाशदै करा तै आपणैं मूंड झ़ळाऊई  करै तिने निंदा;
\v 40 संघा करा तै तिंयां ईहअ बोली कि “हे मांदरा ढोळणैं आळैआ, और चिऐ धैळै बणाणैं आळैआ, तूह आपू ता बच़, ज़ै तूह परमेशबरो शोहरू आसा, तै होथ क्रूसा का धरनीं।
\v 41 ईहअई माहायाजक बी पुरनिंऐ संघै मिली करै लागै ठठै मज़ाका करदै और तिंयां बोला तै ईहअ कि “होर ता बच़ाऊऐ एऊ पर आपू निं अह बच़ी सकदअ।
\v 42 अह ता “ईसराईलो राज़अ आसा”। ऐबै ज़ै अह क्रूसा का धरनीं होथे, तै करमैं हाम्हैं एऊ दी बिशबास।
\v 43 अह ता परमेशबरा दी भरोसअ डाहा, ज़ै सह च़ाहा; तै ऐबै छ़ड़ैऊऐ एऊ, किल्हैकि अह बोला त ईहअ कि “हूँ आसा परमेशबरो शोहरू।”
\v 44 ईहअई ज़ुण तिंयां डाकू बी क्रूसा दी छ़ड़ाऊऐ दै थियै, तिंयां बी लागै प्रभू यिशूए निंदा करदै।
\v 45 दपहरा पोर्ही चिऊथै पहरै तैणीं रहअ तेऊ देशै घोर न्हैरअ छ़ैऊई।
\v 46 चिऊथै पहरै नेळ प्रभू यिशू ज़ोरै-ज़ोरै बोलअ, “हे मेरै परमेशबर, हे मेरे परमेशबर, तंऐं हूँ किल्है छ़ाडअ?”
\v 47 ता ज़ुण तिधी खह्ळुऐ दै थिऐ तिना मांझ़ै क्ई लोगै बोलअ ईहअ कि अह आसा लागअ द एलियाह शाददअ;
\v 48 और तिना बिच़ा का एक आअ ठुहरी करै और तेऊ सिरकै दी चुशू डबेऊअ और बरछ़े मुंडकी दी लाई करै दैनअ प्रभू यिशू लै चुशणा लै।
\v 49 ता होरी बोलअ ईहअ कि खळिआ, भाळा हैनूं कि एलियाह एछा बी एऊ बच़ाऊंदअ।
\v 50 तैबै प्रभू यिशू ज़ोरै पुकार पाई और आपणैं प्राण शोटै।
\v 51 तै हेरा, मांदरै लाअ द परदअ धेळुअ और तेऊए हुऐ दुई भाग, और सारी धरती हुई ज़ाज़री और भिळी दी लागै पाथर चटकारदै।
\v 52 कब्रा खुली और मूंऐं दै पबित्र लोग हुऐ ज़िऊंदै
\v 53 और ज़िऊई करै नाठै तिंआ पबित्र नगरी लै और बडै भारी लोगा का तिंआ धेछुऐ बी।
\v 54 तैबै एकी सुबैदारै ज़ुण यिशूए पहरी तै, ज़ुण सह ज़ाज़री हुई ती, तेता का डरै और बोलअ कि अह आसा सच्च़ी "परमेशबरो शोहरू।"
\v 55 तिधी ती बडी भारी बेटळी बी गलील देशा का प्रभू यिशुए सेऊआ करदी आई दी और तिंयां ती लागी दी इना सोभी गला भाळी।
\v 56 ता तिना बिच़ै ती मरिअम मगदीलणीं, याकुब और योसेसे आमां मरिअम और ज़ब्दिए शोहरूए आमां बी।
\v 57 ज़ाऊं सान्ह च़ाली ती पळी, ता एक युसुफ नांओं अरिमतियाह गरांओं सेठ आदमीं, सह त आपू बी प्रभू यिशूओ च़ेलअ। सह आअ और तेऊ पिलातुसा का प्रभू यिशुए लाह्स मांगी।
\v 58 पिलातुसै बी दैनीं तेऊलै लाह्सा निंणें ज़ाज़त।
\v 59 युसुफै लाह्स नींई करै शेतै कापळै दी पळेटी
\v 60 और सह लाह्स डाही तेऊ नंऊंईं कब्रा दी ज़ुण तेऊ शाफळा दी मज़दूरा लाई करै खणीं दी ती, और तेसा घोरी परैंदै एक बडी ज़ान डाही करै लागअ घरा लै हांडदअ।
\v 61 तिधी ती मरिअम मगदलनीं और दुजी मरिअम ती कब्रा सह्मनैं बेठी दी।
\v 62 दुजै धैळै ज़ुण जाचे तैरी करने धैळैओ दुजअ धैळअ थिअ, ता माहायाजकै और फरीसी पिलातुसा सेटा सोभी कठा ह्ई करै बोलअ,
\v 63 “हे माहाराज, हाम्‍हां का आसा थोग कि तेऊ भरमाऊणैं आळै बोलअ त  आपणीं ज़िऊंदी पलका ईहअ कि, “मूँह हणअ चिऊथै धैळै भी ज़िऊंदै।
\v 64 ता तूह दै एही आज्ञा कि चीई धैळै तैणीं डाहणअ हाम्हां तेसा घोरी बागै ज़िधी सह दाबअ द आसा, पहरअ पाई, ईहअ निं ह्आ कि तेऊए च़ेलै एछी करै तेऊए लाह्स पाऐ च़ोरी और लोगा का लागे ईहअ बोलदै कि सह हुअ मरी करै ज़िऊंदअ, और अह हणअ हाम्हां लै पिछ़लै धोखै का बी बुरअ।”
\v 65 पिलातुसै तिना लै बोलअ, तम्हां का पहरी ता आसा, और तम्हैं नाशा, संघा दैआ आपणै साबै पा तिधी पहरअ।66 तिनै बी पहरी निंयैं, और कब्रा बागै पाथरा दी रोम राज़े मोहर लाई, और तिधी पाअ सपाही करै पहरअ।
\c 28
\v 1 सबते धैळी बाद, हबते पैहली धैळी, दोती दोथी मरिअम मगदीलणीं और दुजी मरिअम कब्रा भाळी आई।
\v 2 ता हेरा तिधी हुई एक बडी ज़ाज़री, किल्हैकि प्रभूओ एक स्बर्गदूत सरगा का होथअ, और सह पाथर पाअ बदळी और तेता परैंदै बेठअ।
\v 3 तेऊए झिकळै तै शेतै और तेथ त ज़िहअ पाळअ पळअ द और च़मकदअ लागअ द और तेऊओ रूप त बिज़ली ज़िहअ।
\v 4 तैबै तेऊए डरै तिंयां पहरी लागै कांबदै और तिंयां हुऐ ज़िहै मूंऐं दै ज़िहै।
\v 5 स्बर्गदूतै तिना बेटळी लै बोलअ, “तम्हैं निं डरा आथी, मुखा आसा थोग कि तम्हैं आसा लागी दी प्रभू यिशू लोळी ज़ुण क्रूसा दी मारअ त।
\v 6 सह निं इधी आथी, पर ज़िहअ तेऊ बोलअ त; तिहअई हुअ सह ज़िऊंदअ। एछा,  एसा ज़ैगा भाळा ज़िधी प्रभू त डाहअ द।
\v 7 तम्हैं करा ईहअ एभी नाशा तेऊए च़ेलै का खोज़ा कि सह हुअ मरी करै ज़िऊंदअ; और हेरे, सह गअ तम्हां का पैहलै गलील देशा लै नाशी। तिधी हणैं तम्हां तेऊए दर्शण, हेरे, मंऐं हेरअ तम्हां का खोज़ी।”
\v 8 तिंयां हैळुई ता ज़रूर पर बड़े आनंदा दी खुशी-खुशी कब्रा सेटा का फिरी घरा लै और ठुहरी च़ेलै लै समादा खोज़दी।
\v 9 हेरा, प्रभू यिशू तिना भेटअ और तिना संघै की गला-बाता और च़ेलै बी प्रभू सेटा एछी करै टेकअ माथअ।
\v 10 तैबै प्रभू यिशू तिना लै बोलअ, “डरा निं आथी, मेरै होरी भाई लै बोला कि गलीला लै नाशा, हूँ धेछणअ तिना का तिधी।
\v 11 तिंयां ती हांडदी ई लागी दी कि तिना पहरी मांझ़ै नाठै क्ई ज़ह्णैं नगरी लै माहायाजका का खोज़अ पूरअ हाल।
\v 12 तैबै तिनै पुरनिंऐ संघै कठा ह्ई करै जोग किअ, और तिना सपाही लै बडी भारी च़ंदी दैई करै बोलअ कि
\v 13 एसा गला निं कोही का खोज़ी, पर लोगा का बोलै ईहअ कि राची तै हाम्है सुतै दै और तेऊए च़ेलै पाई राची सह लाह्स च़ोरी।
\v 14 ज़ै अह गल पिलातुस हाकमें कानै पुजे, ता तेऊ संमझ़ाऊंमैं हाम्है और तम्है बच़ाऊणैं हाम्हां तेऊ खातरै का।
\v 15 ता तिनै ढबै निंयैं और ज़िहअ तिनै बोलअ त तिहअई तिनै सोभी का बोलअ। अह गल आसा आझ़ तैणीं बी यहूदी बिच़ै फैली दी।
\v 16 तिंयां गैरा च़ेलै गलीलै तेसा धारा परैंदै नाठै ज़ुण प्रभू यिशू तिना का खोज़अ त।
\v 17 तिधी नाशी तिना प्रभू यिशू मसिह भेटअ और तेऊ सेटा माथअ टेकअ, पर क्ई ज़हणैं त मैची बी मनै शक।
\v 18 प्रभू यिशू तिना सेटा एछी करै बोलअ कि, “स्बरग और धरतिओ सारअ अधिकार दैनअ मुल्है,
\v 19 एता लै तम्हैं नाशा और सोभी ज़ातिए लोगा बणांआ मेरै च़ेलै, और तिना लै दैआ पिता, पुत्र और पबित्र आत्में नांओऐं बपतिस्मअ।20 संघा सखाऊआ तिना का तिना सोभी गला मनणीं, ज़ुण मंऐं तम्हां लै आज्ञा दैनीं दी आसा; और हेरा, हूँ आसा एऊ संसारा खतम हणैं तैणीं तम्हां संघै।”
