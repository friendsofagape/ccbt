\id ACT
\c 1
\v 1 हे थियुफिलुस, मंऐं लिखी ती ताल्है पैहली कताब तिना गले बारै, ज़ुण प्रभू यिशू शुरू दी किय और करदअ और सखाऊंदअ रहअ।
\v 2 तेसा धैळी तैणीं, ज़सा धैळी तिंयां प्रेरित (च़ेलै) ज़ुण तेऊ च़ुनै तै, तिने सह्मनै पबित्र आत्मां करै आज्ञा दैई करै उझै नांईं च़कअ।
\v 3 प्रभू यिशू दुख भोगणैं का बाद बडैई पाकै सबूता संघै आपणैं आप ज़िऊंदअ रैहैऊअ; और च़ाह्ळी धैळै तैणीं रहअ सह तिना संघै और परमेश्बरे राईसीए गला करदअ लागी।
\v 4 और तिना सेटा मिली करै दैनी तिना लै आज्ञा कि येरूशलेमा निं छ़ाडी, पर बापूए तेसा प्रतिज्ञा पूरी हणैं तैणीं रहै न्हैळै लागी, ज़सरै बारै तम्हां का मंऐं खोज़अ द आसा।
\v 5 किल्हैकि यहून्ना ता दैनअ पाणीं करै बपतिस्मअ; पर थोळै धैळै बाद हणअ थारअ बपतिस्मअ पबित्र आत्मां करै।
\v 6 ता तिनै सोभी कठा ह्ई करै प्रभू का पुछ़अ कि “हे प्रभू, ता इसराईला लै एभी दैणअ राज़ फरेऊई?
\v 7 प्रभू तिना लै बोलअ, “ तिना ऋतु और बगता ज़ाणनैंओ काम निं थारअ आथी ज़ेतो अधिकार पिता परमेश्बरै आपू का आसा डाअ द।
\v 8 पर ज़ेभै पबित्र आत्मां तम्हां दी एछे, तेभै भेटणीं तम्हां सामर्थ; और येरूशलेम और सारै यहूदिआ और सामरिआ दी और धरतिए कुणैं तैणीं हणैं तम्हैं मेरै गुआह।
\v 9 ईहअ बोली करै प्रभू तिने हेरदी-हेरदी च़कअ उझै और बादळै च़ोरअ तिने आछी का दूर।
\v 10 प्रभू नाशदी बारी तै तिंयां सोभ लागै दै सरगा बाखा लै भाळै, और दूई दूत शेतै झिकळै बाह्नै दै तिना सेटा लै आऐ और खह्ळूऐ।
\v 11 तिनै दूतै तिना लै बोलअ, “हे गलीली माह्णुंओ, तम्हैं इधी खह्ळुई करै किल्है आसा लागै दै सरगा बाखा ळै भाळै? अहैई यिशू ज़ुण तम्हां सेटा का स्बर्गा लै च़कअ, ज़िहअ करै तम्हैं अह स्बर्गा लै नाशदअ भाळअ, तिहयई एछणअ अह बापस।”
\v 12 तैबै तिंयां जैतून नांऊंऐं धारा का ज़ुण येरूश्लेमा नेळ एकी सबते धैळी नेळ थिय, तिधा का फिरै बापस तिंयां येरूशलेमा लै।
\v 13 और ज़ाऊं तिंयां येरूशलेमै पुजै और तींयां रहै तिधी घरे परैंधळी मज़ला एकी टाहळै। तिधी तै पतरस, यहून्ना, याकुब, आंदरिआस, फिलिपुस, थोमा, बरतुलमैं, मत्ती, हलफ्ईओ शोहरू याकुब,‍ शिमोन ज़ेलोतेस और याकुबो शोहरू यहूदा।
\v 14 ईंयां सोभै तै क्ई बेटळी और प्रभू यिशुए आमां मरिअम और तेऊए भाई संघा एक मन ह्ई करै प्राथणां करदै लागै दै।
\v 15 और तिनांई धैळै पतरस तीना सोभी भाई बिच़ै ज़ुण कोई एक शौ बिह ज़ह्णैं तै, खळअ उझ़ुई करै बोलदअ लागअ,
\v 16 “हे भाईओ, अह थिय ज़रूरी कि पबित्र शास्त्रा दी लिखअ द पूरअ होए, ज़ुण पबित्र आत्मां दाऊदे मुँहा का पैहलै ई यहुदे बारै ज़ुण प्रभू यिशू पकळाऊणैं आळै मांझ़ै मुखिय थिय, बोली।
\v 17 किल्हैकि सह ता गिणअ हाम्हां बिच़ै, और सेबकाई लै बी हुअ साझ़ू।
\v 18 तेऊ अधर्में कामा करै एक खेच मोलै ल्अ; और तेऊए हुअ उटअ मूँड और खळी ज़ांघा और तेऊओ पेट फुटअ, और सच्च़ाईए सारी आंजा निखळी बागै।
\v 19 और एसा गलो थोग लागअ येरूशलेमैं रहणैं आळै सोभी लोगा का, इधी तैणीं कि तेऊ खेचा लै बोला तिने बोली दी “हकळदमअ” अर्थात खुनीं खेच।
\v 20 किल्हैकि भज़न सहिंता दी आसा लिखअ द कि तेऊए घर लोळी ज़ुआळुअ, और तेथ निं लोळी कोहै बसअ और तेऊए पदबी लोळी कसा होरी भेटी।
\v 21 तै, ज़ेतरै धैळै प्रभू यिशू हाम्हां संघै एछदअ-नाशदअ रह, अर्थात, यहून्नें बपतिस्मा दैणैं ओर्ही प्रभूए स्बर्गै नाशणैं तैणीं ज़ुण लोग हर बगत हाम्हां संघै रहै,
\v 22 सहैई गल आसा अह कि तिनाई बिच़ा का एक आदमीं हाम्हां संघै प्रभूए ज़िऊंदै हणैंओ गुआह होए।
\v 23 तैबै तिनै दूई ज़ह्णैं खळै कीयै, एक युसुफ; ज़सा लै बरसबा बोला और तेऊओ पळणांअ आसा युसतुस और दुजअ किय खळअ मतियाह।
\v 24 तेखअ तिनैं सोभी एही प्राथणां की कि हे प्रभू, तूह ज़ुण सोभीए मना ज़ाणां, एसा गला कर प्रगट कि ईना दूई मांझ़ै तंऐं कुण आसा च़ुनअ द,
\v 25 कि सह एसा सेबकाई और प्रेरिताईओ पद ल्ई सके; ज़सा यहूदा छ़ाडी करै आपणीं ज़ैगा लै नाठअ।26 तेबै तिनैं सोभी तिना दूहीए नांऊंऐं परच़ी पाई और परच़ी निखळी मतियाहे नांऊंऐं, और सह गिह्णुंअ तेखअ तिना गैरा च़ेलै संघै बाहरूअ च़ेलअ।
\c 2
\v 1 ज़ाऊं पिंतेकुस्ते धैळी आई, ता तींयां सोभ तै हुऐ दै एकी ज़ैगा कठा।
\v 2 और हेरा हेरी सरगा का एक ढिशा बागरी ज़ेही छ़ेळ हुई और ज़ेऊ घरै तींयां बेठै दै थीयै, सारअ घअर बह्ज़ेरूअ।
\v 3 और तीना का धेछुई आगी ज़ेही ज़िभा फुटदी और तींयां ज़िभा आई तीना हरेकी परैंदै।
\v 4 और तींयां सोभ भरुऐ पबित्र आत्मां करै, और ज़ेही सामर्थ तीना लै आत्मां बोळणें दैनीं, तिहैई लागै तींयां होरी-होरी बोली बोलदै।
\v 5 और सरगा हेठै हर ज़ाती का रहा तै भगत यहूदिए येरूशलेमा दी।
\v 6 ज़ाऊं सह बडी छ़ेळ हुई ता ओरी-पोरी का आऐ बडै भारी लोग और तिधी बडी भीड़ कठा और लोग हैळुऐ, किल्हैकि तीना लोगा का ज़ाह्णिंआ त हरेकी का ईहय कि ईंआ आसा लागै दै म्हारी ई बोली दी गला करदै।
\v 7 और तींयां हुऐ रहैन-परशैन और तींयां लागै बोलदै कि हेरा, ईंयां ज़ुण बोलदै आसा लागै दै, ईंयां गलीली निं आथी?
\v 8 तै किल्है लागी हाम्हां मांझ़ै हरेकी का आपणीं ज़ल्म भूमिए बोली शुंह्णदी।
\v 9 हाम्हैं ज़ुण पारथी, मेदी, एलामी, मेसोपुटामियां, हिंदूस्तानी, यहूदिआ, कम्पदुकिआ, पुंतुस, आसिआ,
\v 10 फ्रूगिआ, पंफुलिआ, मिसर, लिबुआ देशा का ज़ुण कुरेना नेळ आसा, इना सोभी देशे रहणैं आळै और रोमीं प्रबासी, और कै यहूदी और कै यहूदी धर्म मनणैं आळै, क्रेती और अरबी बी आसा।
\v 11 पर आपणीं-आपणीं भाषा बोली दी आसा लागै दै इना का परमेशबरे बडै-बडै कामें च़रच़ा शुंणदै!
\v 12 और तींयां सोभ हुऐ रहैन और हैळुई करै लागै एकी दुजै का बोलदै कि किज़ै च़ालअ ह्ई और एतो कै मतलब आसा?
\v 13 पर क्ई किय ठठअ मज़ाक कि ईंना आसा शराब लागी दी।
\v 14 तैबै पतरस तीना गैरा च़ेलै संघै खळअ उझ़ुअ और ज़ोरै-ज़ोरै लागअ बोलदअ कि “हे यहूदिओ, और येरूशलेमा नगरी रहणैंआळैओ, एसा गला ल्आ समझ़ी और कान लाई शुणां मेरी गला।
\v 15 ज़िहय तम्हैं सोच़ा की ईंयां आसा नशै दी, ईंयां निं नशै दी आथी किल्हैकि एभै ता मैची सुरज़ निखळअ,
\v 16 पर अह गल आसा सह ज़ुण योएल नबी बोली दी,
\v 17 कि परमेश्बर बोला ईहय कि अंते धैळी हणअ ईहय कि, मूँह पाणीं आपणीं आत्मां माह्णूं दी और थारी शोहरी और शोहरू करनी भबिशयाबाणीं और थारै ज़ुआना और बुजुर्गा भाळणैं सुपनैं।
\v 18 और आपणैं दास और दासी लै बी पाणीं मूँह पबित्र आत्मां और तीना बी करनीं भबिशयाबाणीं।
\v 19 और उझै सरगै करनैं मूँह अदभुत काम और ऊंधै धरती दी करनै च़िन्ह, अर्थात मूँह रहैऊणैं लोहू, आग और धूंऐंए बादळ ।
\v 20 प्रभूए महान और सिध धैळै एछणै का पैहलै हणअ सुरज़ न्हैरअ और ज़ोथ हणीं खुना ज़ेही।
\v 21 और ज़ुण कोई बी प्रभूओ नांअ ल्ऐ, तेऊ भेटणअ उद्धार।
\v 22 हे इसराईलिओ, इना गला शुणा कि नासरी त एक माह्णूं ज़सरअ परमेश्बरा का हणेंए प्रमाण आसा सामर्थे काम और नोखै काम और च़िन्हा करे प्रगट; ज़ुण परमेश्बरै तम्हां बिच़ै करी तेऊ करै रहैऊऐ; ज़ुण तम्हैं आपै भाळै।
\v 23 सहैई ज़ांऊ परमेश्बरे इछा और होनहार ज्ञानें साबै ढाकअ और तम्हां अधर्मिंए हाथै क्रूसा दी लटकाऊई करै मारअ।
\v 24 पर सहैई छ़ड़ैऊअ परमेश्बरै मौते शांघळी लोहै का और सह किय ज़िऊंदअ; किल्हैकि अह गल ती अनहोणीं कि सह मौते बशै रंहदअ।
\v 25 किल्हैकि दाऊद लिखा तेऊए बारै ईहअ कि, हूँ रहअ हमेशा प्रभू आपणैं सह्मनै भाळअ लागी, किल्हैकि सह आसा मेरी दैहणीं बाखा ताकि हूँ फिशळूं नांईं।
\v 26 एता करै भरूअ मेरअ मन आनंदा दी और मेरी ज़िभ हुई मगन और मेरअ शरीर बी रहणअ आशा दी बसी।
\v 27 किल्हैकि ताह निं मेरै प्राण अधोलोका दी छ़ाडणैं, और ना ता  आपणैं पबित्र ज़ना शळणैं दैणअ।
\v 28 तंऐं खोज़अ मुखा ज़िंदगीओ रसतअ, और ताह भरनअ हूँ आपणैं दर्शणा करै खुशी दी।
\v 29 हे भाईओ,  हूँ सका तेऊ कुलपति दाऊदे बारै शाह डाही करै बोली कि सह ता नाठाअ मरी और तेऊए क्रिआ करम बी हुऐ और तेऊए कब्र आसा आझ़ तैणीं बी हाम्हां सेटा पळी दी।
\v 30 तेऊ भबिशयाबगता ह्ई करै और तेऊ का त थोग कि परमेश्बरै दैनैं दा तेऊ लै क्ऊंलै बच़न कि मूँह बशैळणअ तेरी ई खांनदानी का एक आदमीं तेरै सिंहासणा दी।
\v 31 तेऊ हेरअ त सह होनहार पैहलैई का भाळी और मसिहे ज़िऊंदै हणें बारै की भबिशयाबाणीं कि नां ता तेऊओ प्राण अधोलोकै छ़ाडअ और ना तेऊए देह शळी।
\v 32 अहैई यिशू किय परमेश्बरै ज़िऊंदअ ज़सरै हाम्हैं गुआह आसा।
\v 33 ईहअ करै परमेश्बरे दैहणैं हाथा का सोभी का बडअ पद पाई करै, और पिता का सह पबित्र आत्मां पाई करै ज़सरी प्रतिज्ञा की ती, सह तरैळी तेऊ हाम्हां दी ज़ुण तम्हैं भाळा और शुणां।
\v 34 किल्हैकि दाऊद ता निं स्बर्गै उखळअ; पर आपै बोला सह ईहय कि प्रभू बोलअ मेरै प्रभू का ईहय कि
\v 35 मेरै दैहणैं बेश, ज़ेभै तैणीं कि हूँ तेरै बैरी तेरै पैरा हेठे च्ऊकी निं बणांऊं।
\v 36 ऐबै इसराइलो सारअ घरानअ ल्ऐ ऐबै एसा गला समझ़ी कि ज़ुण यिशू तम्हैं क्रूसा दी मारअ, सह बणांअ परमेश्बरै प्रभू बी और मसिह बी।
\v 37 तैबै शुळणैं आळेए दिल छ़ेदुऐ और तींयां पतरस और होरी प्रेरिता का पुछ़दै लागै कि हे भाईओ, ऐबै तै हाम्हैं किज़ै करमैं?
\v 38 पतरसै तीना लै बोलअ, आपणैं मन बदळा और तम्हां मांझ़ै हरेक आपणैं-आपणैं पाप माफी लै प्रभू यिशुए नाऊंआ दी ल्आ बपतिस्मअ, तै भेटणअ तम्हां पबित्र आत्मों दान।
\v 39 किल्हैकि अह प्रतिज्ञा आसा तम्हां लै, थारी आदा लुआदा लै और तीना सोभी दूर-दूर रहणैं आळै लोगा लै बी आसा ज़सा प्रभू म्हारअ परमेश्बर पिता आपू सेटा लै शादे।
\v 40 तेऊ होरी गला दी बी गुआही दैई करै समझ़ाऊऐ कि आपणैं आप रहै टेढी ज़ाती का बच़ी।
\v 41 और ज़ुण तेऊओ बच़न ग्रहण किय, तीनै ल्अ बपतिस्मअ और तेसाई धैळी मिलै लगभग च्अन हज़ार लोग तीना संघै।
\v 42 तेखअ तींयां सोभ लागै प्रेरिता का शिक्षा लंदै, संगती, प्रभू भोज़ा करदै और प्राथणां दी रहै लौलीन।
\v 43 ता सोभी लोगा दी पळी ड्अर, और बडै भारी अदभुत काम और च़िन्ह ह्आ तै प्रेरिता करै प्रगट,
\v 44 और तींयां सोभ बिश्बास करनै आळै रहा तै कठा, और तीने सोभ च़िजा बी ह्आ ती कठा।
\v 45 और तींयां आपणीं-आपणीं संपती और समान बेच़ी-बेच़ी करै ज़ेही ज़सरी ज़रुरत ह्आ ती तेही करा तै बांडी।
\v 46 और हर धैलै ह्आ तै तींयां मांदरै कठा और घरै-घरै प्रभू भोज़ करदी आनंद और भलै मनै खा तै रोटी।47 ता तींयां सोभ करा तै परमेश्बरे स्तुती और सोभ लोग तै तीना करै खुश और ज़सरअ उद्धार ह्आ त,  तीना मलाऊआ त हर धैळै प्रभू तीना संघै।
\c 3
\v 1 पतरस और यहून्ना चिऊथै पहरै प्राथणां करने बगती तै लागै दै मांदरा लै नाशदै।
\v 2 और लोग तै लागै दै एकी ज़ल्मा ओर्हीए लैंगळै च़की आणदै। तेऊ डाहा तै तींयां धैळ मांदरे तेसा प्र्ऊळी आजू; ज़सा लै सुंदर प्र्ऊळ बोला तै; तिधी बशैळी कि तिधी सह एछदै नाशदै लोगा का भीख मांगे।
\v 3 ज़ाऊं तेऊ लैंगळै पतरस और यहून्ना मांदरा लै नाशदै भाळै, और तीना का लागअ भिखा मांगदअ।
\v 4 पतरसै यहून्ना संघै तेऊ लैंगळै बाखा धैना संघै भाळी करै बोलअ, “हाम्हां बाखा लै भाळ”,
\v 5 और सह लागअ एसा आशा तिंनां बाखा लै टकटकी करै भाळअ कि इनै लाअ मुल्है किज़ै दैई।
\v 6 तैबै पतरसै बोलअ कि “सुनअ च़ंदी ता नि मुखा आथी; पर ज़ुण मुखा आसा, सह लाअ मंऐं ताल्है दैई: “प्रभू यिशू मसिह नासरीए नांऊंऐं हांड फिर।”
\v 7 और पतरसै तेऊओ दैहणअ हाथ ढाकअ और सह झ़ैऊअ खळअ और नढैऊऐ तेऊए ज़ाह्नूं और पैरा दी आअ बल और
\v 8 सह छ़ाह्ळ दैई खळअ और सह लागअ हांडदअ फिरदअ और सह लागअ छ़ाह्ळा दैंदअ और ठुहरदअ और परमेश्बरे स्तुति करदअ और तीना संघै नाठअ मांदरा भितरा लै।
\v 9 तैबै होरी लोगै सह हांडदअ फिरदअ भाळी करै और परमेश्बरे स्तुति भाळी
\v 10 सह बछ़ैणअ कि अह आसा सहैई ज़ुण मांदरे सुंदर प्र्ऊळी आजू बेठी करै भीख मांगा त; और ते्ऊ च़मतकारा भाळी ज़ुण तेऊ लैंगळै लै हुअ; सोभ हुऐ रहैन।
\v 11 मांदरै ज़ाऊं सह लैंगळअ; पतरस और यहून्ना का ढाखुअ द त, ता सोभ लोग आऐ तिधी सुलैमाने ओसरै सेटा ज़सा लै सुलैमानो बोला तै; तीना सेटा लै आऐ सोभ ठुहरी करै।
\v 12 ईहअ भाळी करै पतरसै तिंनां लोगा लै बोलअ, “ हे इसराईलिओ, तम्हैं किल्है ह्आ एऊ आदमीं भाळी रहैन? और हाम्हां बाखा लै किल्है आसा लागै दै ईहय करै भाळै कि ज़िहय हाम्हैंई किय अह आपणीं शगती और भगती करै हांडदअ फिरदअ?
\v 13 “अबराहम, इसहाक और याकुबो परमेश्बर,‍‍ म्हारै बाब दादे परमेश्बरै की आपणैं सेबक यिशूए महिंमा, ज़ुण तम्हैं ढाकअ और ज़ाऊं पीलातुसै तेऊ छ़ाडणेंओ बच़ार किय, ता तेभै किय तम्हैं तेऊ सह्मनै तेऊ लै नांईं।
\v 14 तम्हैं किय तेऊ पबित्र और धर्मीं लै नांईं, और एही अरज़ की, कि एकी  हत्यारै पापी छ़ाडा जेहला का यिशूए बदळै तम्हां लै पोर्ही।
\v 15 और तम्हैं पाअ ज़िंदगी बणांणैं आळअ मारी, ज़ुंण परमेश्बरै मूंऐं दै बिच़ा का ज़िऊंदअ किय और एसा गले आसा हाम्हैं गुआह।
\v 16 और तेऊए हीं नांऊंऐं, तेऊ बिश्बासा करै ज़ुण तेऊए नांऊंऐं आसा, एऊ आदमीं ज़सा तम्हैं भाळा और बछ़ैणा बी; दैनी सामर्थ; और ठीक तेऊई बिश्बासै ज़ुण यिशू करै आसा, तेऊ किय अह माह्णूं तम्हां सोभी सह्मनै बिलकुल ठिक-ठाक हांडदअ फिरदअ।
\v 17 और हे भाईओ, मुखा आसा थोघ कि अह काम किय तम्हैं नांसमझ़ी दी और तिहयई किय थारै मुखिए, सरदारै बी।
\v 18 पर ज़ुण गला परमेश्बरै भबिश्याबगते मुंहा का पैहलैई का बोली ती कि मसिहा भोगणअ दुख; और तिंयां गला की तेऊ एसा रिती पूरी।
\v 19 तैहीता मन बदळा और बापस फिरा कि थारै पाप मिटी जाए, और प्रभू सह्मनैं न्ऊंऐं हणेंए धैळै एछे।
\v 20 और सह तेऊ यिशू भेज़े ज़ुण तम्हां लै पैहलैई का टांकअ द आसा।
\v 21 अह आसा ज़रूरी कि सह स्बर्गै तेभै तैणीं रहे, ज़ेभै तैणीं कि सह सोभी गला सुधारी निं सके; ज़सरी च़रच़ा परमेश्बरै आपणैं पबित्र भबिश्याबगते खाखा का आसा बोली दी, ज़ुण संसारे उत्पति ओर्ही एछदै आऐ।
\v 22 ज़िहय कि मुसा नबी बोलअ कि प्रभू परमेश्बरा झ़ैऊणअ थारै भाई बंधा बिच़ा का तम्हां लै मूँह ज़िहअ एक भबिश्याबगता, सह ज़ुण बी तम्हां लै बोले, तेऊए शुणैं।
\v 23 पर तिंयां सोभ ज़ुण तेऊए नांईं शुंणें तिंयां करनै तिंनां लोगा बिच़ा का नाश।
\v 24 और शमुएला ओर्ही तेऊका बादा आळै ज़ेतरै बी भबिशयाबगता गला की, तीनैं सोभी दैनअ इना धैळेओ संदेशअ।
\v 25 तम्हैं आसा भबिशयाबगते संताना और बाईदे साझ़ू, ज़ुण परमेश्बरै थारै बाब दादै संघा बाईदअ किय। ज़धू परमेश्बरै अबराहमा का बोलअ कि, “तेरै बंशा करै पाणीं पृथूईए सारै घरानै आशीष।”26 परमेश्बरै आपणअ सेबक झ़ैऊअ और सोभी का पैहलै भेज़अ सह तम्हां सेटा लै कि तम्हैं हरेक बुराई का दूर ह्ई करै प्रभू का आशीष पाऐ।
\c 4
\v 1 ज़ांऊं तिंयां लोगा का ईहय बोलदैई तै लागै दै ता मांदरे सरदार और सदुकी आऐ तिंनां च़िकदै ठुहरी करै।
\v 2 किल्हैकि तिंयां हुऐ तीना लै गुस्सै दी कि तिंयां तै लागै दै लोगा सखाऊंदै और प्रभू यिशूओ उदाहरण दैई करै मरी करै ज़िंऊंदै हणें प्रच़ारा करदै।
\v 3 और तिंनैं तिंयां ढाकै और दुजै धैळै तैणीं डाहै तिंयां तिंनै जेहला दी पाई।
\v 4 पर बच़न शुळणैं आळै क्ई लोगै किय बिशबास और तिंनें गिणती हुई बढी करै लगभग पांज़ हाज़ारा तैणीं।
\v 5 दुजै धैळै हुअ ईहय कि तिंनें सरदार, बुज़ुर्ग और शास्त्री
\v 6 और माहायाजक हन्ना और कैफा, यहून्ना, सिकंदर और ज़ेतरै बी माहायाजके घरानै का तै; तींयां हुऐ सोभ येरूशलेमें कठा।
\v 7 और तिंयां कियै बिच़ै खळै और तिंनां का लागै पुछ़दै कि अह काम तम्हैं कसरी शगती करै और कसरै नांऊंऐं किय?
\v 8 तैबै पतरसै पबित्र आत्मां दी भरूई करै तिंनां लै बोलअ,
\v 9 “हे लोगो, सरदारो और बुज़ुर्गो, एऊ कमज़ोर लैंगळै आदमीं संघै ज़ुण भलाई हुई, ज़ै आझ़ हाम्हां का एते बारै पुछ़-ताछ़ आसा लाई दी करी, कि अह किल्‍है और किहय करै हुअ रांबळअ;
\v 10 ता तै ल्आ तम्हैं सोभ और सारै इसराईली शुणीं प्रभू यिशू मसिह नासरीए नांऊंऐं ज़ुण तम्हैं क्रूसा दी लटकाऊअ, और सह किय परमेश्बरै मरी करै ज़िऊंदअ और तेऊए शगती करै और तेऊए नांऊंऐं हुअ अह माह्णुं ज़ुण तम्हां सह्मनै ठीक-ठाक खह्ळुअ द आसा, रांबळअ।
\v 11 अह आसा सहैई पाथर ज़ुण तम्हैं राज़ मिस्त्री नकाम्मअ समझ़अ और सह हुअ कुणींए सिरैओ पाथर।
\v 12 और कसा होरी करै निं मोक्ष आथी; किल्हैकि स्बर्गा हेठै माह्णूं दी नि होर कोहै नांअ आथी दैनअ द ज़सा करै मोक्ष भेटी सके।
\v 13 ज़ैबै तिंनैं पतरस और यहून्नों साहस भाळअ, और ईहय थोघ लागअ कि ईंयां आसा नपहळ और आम आदमीं, ता तिंयां हुऐ रहैन; और तेखअ तिंनैं बछ़ैणैं कि ईंयां आसा यिशू संघै रहै दै।
\v 14 और सह आदमीं ज़ुण ठीक हुअ त, तेऊ तिंनां संघै खह्ळुऐ दै भाळी करै निं तिंयां तीने बिरोधा दी किछ़ै करी सकै।
\v 15 पर तिंनां तेसा सभा का बागै नाशणें आज्ञा दैई करै लागै तींयां आपू बिच़ै बच़ारा करदै कि,
\v 16 इना मांह्णूं संघै कै करनअ? किल्हैकि येरूश्लेमें रहणैं आळै सोभी का ग्अ थोग लागी कि इना करै हेरअ एक प्रसिध च़िन्ह रहैऊई और हाम्हैं बी निं एसा गला लै नकार करी सकदै।
\v 17 पर एते तैणीं कि अह गल निं लोळी लोगा बिच़ै खासी फैली, हाम्हां डरैऊणैं धमकाऊंणैं ईंयां ताकि एऊ नांऊंआ करै ईंयां भी कसा माह्णूं संघै एते बारै गला नांई करे।
\v 18 और तैबै तिंनैं तिंयां शादै और चतैनगी दैई करै बोलअ कि यिशूए नांऊंऐं निं किछ़ बोली और नां कसा सखाऊई।
\v 19 पर पतरस और यहून्नै उत्तर दैनअ कि तम्हैंई करा एसा गलो फैसलअ कि परमेश्बरा नेळ रहणअ आसा भलअ कि परमेश्बरा का बढी करै हाम्हैं थारी गला मनूं।
\v 20 किल्हैकि ईहय ता हाम्हां का ह्ई निं सकदअ कि ज़ुण हाम्हैं भाळअ और शुणअ, तेऊ हाम्हैं होरी का नांईं खोज़े।
\v 21 तैबै तिंनैं तिंयां धमकी दैई करै छ़ाडै, किल्हैकि लोगे कारण निं तिंनां सज़ा दैणा लै कोई दाऊ पेच़ भेटअ; और तै कि ज़ुण सह घटणा हुई ती तेता करै करा तै सोभ लोग परमेश्बरे बड़ाई।
\v 22 किल्हैकि सह आदमीं ज़सा दी चंगाईओ च़िन्ह रैऊअ त, सह त च़ाह्ळी साला का बी बडी अमरो।
\v 23 तिंयां तिधा का छ़ुटी करै आपणैं साथी सेटा पुजै बापस और ज़ुण बी माहायाजक और पुरनिंऐं तिंनां का बोलअ सह शणांऊंअ तीनै तीना का।
\v 24 ईहय शुणीं करै तिंनैं सोभी एक च़ित ह्ई करै परमेश्बरा लै ज़ोरै-ज़ोरै बोलअ, हे सुआमीं, तूह आसा सहैई ज़ुणीं स्बर्ग और धरती और समुंद्र और ज़ुण तेथ दी आसा बणांऐ।
\v 25 तंऐं पबित्र आत्मां करै आपणैं सेबका म्हारै दादै दाऊदे मुखा का बोलअ कि होरी ज़ाती हुलळ किल्है मच़ाऊअ? और देशे लोगै किल्है सोच़ी कज़ेही बेकार गला?
\v 26 प्रभू और तेऊए मसिहे बिरोधा दी खह्ळुऐ धरतीए राज़ै, और हाकम हूऐ एकी ज़ैगा कठा।
\v 27 किल्हैकि सच्च़ी तेरै सेबक यिशूए खलाफ ज़सरअ तंऐं अभिशेक किय, हेरोदेस और पुन्तियुस पिलातुस बी हुऐ होरी ज़ाती और इसराईली संघै एसा नगरी कठा कि
\v 28 ज़ुण किछ़ पैहलैई का तेरी सामर्थ और मती करै सोच़अ त तिहयई करे।
\v 29 ऐबै हे प्रभू, तिंनें धमकी भाळ, और आपनैं हाम्हां तेरै दासा लै दै ईहय बरदान कि तेरै बच़ना बडै हैअ हिम्मत बाह्नीं करै शणांऊंऐ
\v 30 और च़ंगाई दैणा लै बढाऊ तूह आपणैं हाथा आजू; कि च़िन्ह और च़मतकार तेरै सेबक यिशूए नांऊंए हाम्हैं करे।
\v 31 ज़ांऊं तिंयां प्राथणा करी मुकै ता सह ज़ैगा ज़िधी तींयां कठा तै हुऐ दै तिधी हुई ज़ेही ज़ाज़री और सह ज़ैगा हिली और तिंयां सोभ भह्रूऐ पबित्र आत्मां करै और परमेश्बरे बच़ना रहै हैऊआ संघै शणांऊंदै लागी।
\v 32 और बिशबास करनै आळी मंडळी ती एक च़ित और एकी मनें, इधी तैणीं कि कोई बी आपणीं संपती निं आपणीं बोलदअ त; पर तिंनें ती सोभै गला एकी दुजै लै कठा।
\v 33 और प्रेरित बड़ी सामर्था संघै प्रभू यिशुए ज़िऊइ उझ़णें गुआही रहै दैंदै लागी और तिंनां सोभी लै त बडअ भारी गूण-जश।
\v 34 और तिंनां मांझ़ै निं कोहै गरीब त आथी, किल्हैकि ज़सा का ज़ैगा ज़िमीं या घर बार तै, तिंयां तिंना बेच़ी-बेच़ी करै बिकी च़िज़े किमत आणा तै और तेता डाहा तै प्ररिते च़रणैं।
\v 35 और ज़ेही-ज़ेही ज़सरी ज़रुरत ह्आ ती तिहय-तिहय करा तै तिंयां सोभी लै बांडी।
\v 36 और युसुफ नांओं त एक कुप्रुसा का एक लेवी; ज़सरअ नांअ प्रेरितै बर-नबा अर्थात शांतिओ पुत्र त डाहअ द,37 तेऊ का ती धख ज़िमीं ज़ैगा और तेऊ सह बेच़ी और तेते किमत ज़ुण भेटी सह डाही तेऊ प्रेरिते च़रणैं।
\c 5
\v 1 और हनन्याह नांओं बी त एक माह्णूं और तेऊए बेटळी सफीरा बी बेच़ी आपणीं ज़िमीं।
\v 2 और तेता बेच़ी करै ज़ुण किमत भेटी, तेता का डाही धख आपू का च़ोरी और एसा गला ज़ाणां ती तेऊए लाळी बी और तेतो एक भाग आणअ संघा तिंनैं प्रेरिते च़रणा आजू डाहअ।
\v 3 पर पतरसै तेऊ लै बोलअ, हे हनन्याह, शैतानैं तेरै मनै अह गल किल्है पाई कि तूह पबित्र आत्मां का झ़ुठअ बोले, कि ज़िमींए किमता का तूह धख च़ोरी डाहे?
\v 4 ज़ेभै तैणीं सह ताह सेटा ती, सह कै तेरी नि थी? ज़ांऊं सह बिकी ग्ई ती; तेभै बी कै सह तेरै बशै निं थी? तंऐं एही गल किल्है बच़ारी आपणैं मनै? तंऐं निं मांह्णूं का पर तंऐं बोलअ परमेश्बरा का झ़ुठअ।
\v 5 इना गला शुंणदी, हनन्याय पळअ धरनीं और तेऊ शोटै प्राण; और सोभी शुळणैं आळै हैळुऐ।
\v 6 और तेखअ क्ई ज़ुआनें तेऊए खाट बणांईं और बागै नींईं करै किय तेऊओ क्रिया-करम।
\v 7 लगभग च़िई घांटै बाद तेऊए लाळी ज़ुण किछ़ हुअ त इना गला शुणीं करै तिधी भितरा लै आई।
\v 8 तैबै पतरसै तेसा का पुछ़अ, “मुखा खोज़ कि सह ज़िमीं तम्हैं तेतरी बेच़ी ती? तेसा बोलअ कि हां, सह बेच़ी तेतरी किमता दी।
\v 9 पतरसै बोलअ कि अह कै गल आसा कि तम्हैं दूई आसा किय द प्रभूए आत्मां परखणा लै एकअ? भाळ तेरै मरधे क्रिया-करमा करनै आळै आसा दुआरै खह्ळुऐ दै और तुबी निंणीं इना बागा लै।
\v 10 सह नढैऊ पळी धरनी और तेसा बी शोटै प्राण, और तिंनैं ज़ुआनैं भितरी एछी करै भाळी कि सह ग्ई मरी और तिंनैं बी बागै नींई करै तेसो बी किय क्रिया-करम।
\v 11 और सारै लोगा दी पळी एसा गले शुळणैं आळै डअर।
\v 12 और प्रेरिते हाथै ह्आ तै क्ई च़िन्ह और च़मत्कार लोगा बिच़ै, और तिंयां सोभै ह्आ तै सुलैमानें ओसारै (च़ाऊळी) दी कठा।
\v 13 पर होरी मांझ़ै निं कसा एही हिम्मत हंदी ती कि तिंनां बिच़ै नाशे, तैबी बी लोग करा तै तीने बडी भारी बड़ाई।
\v 14 और बिशबास करनै आळै बडै भारी बेटळी और मरध रहै प्रभूए कलिसिआ दी होर बी ज़ादै एछदै लागी।
\v 15 इधी तैणीं कि लोग आणां तै बमारा आदमीं खाट और खटोलै दी च़की करै और बाता डाहा तै सताऊई कि ज़ेभै पतरस एछे और तेऊए छ़ैली तिंनां परैंदै पळे और तिंयां ठीक होए।
\v 16 और येरूशलेमा ओरी-पोरीए नगरी का बी लोग बडै भारी बमारा और अशुध आत्मां शाचै दै आणीं करै ह्आ तै कठा और तिंनां सोभी दैआ तै प्रेरित रांबळै करी।
\v 17 तैबै माहायाजक और तिंनें सोभ साथी ज़ुण सदुकिए पंथे तै; तिंयां ज़िधूऐ तिंनां लै।
\v 18 और तिंनैं प्रेरित ढाकै ओर तिंयां पाऐ जेहला दी बंद करी।
\v 19 पर राची परमेश्बरो एक स्बर्गदूत आअ और जेहलो दूआर खोलअ और तिंयां काढै बागा लै कि
\v 20 “नाशा, और मांदरे खह्ळुई करै, एसा ज़िंदगीए सोभी गला खोज़ा लोगा का।”
\v 21 तिंयां इना गला शुणीं करै राच भैंदी नाठै मांदरा लै और लागै उपेशा दैंदै; पर माहायाजक और तेऊए साथी माहासभा दी एछी करै ईसराईलिए बुज़ुर्ग कठा कियै और जेहल खानै लै फैळअ भेज़अ कि तिंनां आणां माहासभा लै।
\v 22 पर तिंनां सपाही निं तिंयां जेहला दी भेटै और बापस फिरी करै फैळअ दैनअ कि,
\v 23 “हाम्हैं भाळअ जेहल खानअ बडै पहरै पाई आसा बंद किय द और शाणैं आसा लाऐ दै, पहरी आसा दुआरै खह्ळुऐ दै पर ज़ाऊं हाम्हैं खोलअ ता भितरी निं कोहै भेटअ!”
\v 24 ज़ाऊं मांदरे सरदारै और माहायाजकै ईंयां गला शुणीं ता तीना पळअ बडअ हैळअ फिकर कि अह कै आसा लागअ द हंदअ?
\v 25 तेतरी कुणीं एछी करै बोलअ कि हेरा, ज़ुण तम्हैं जेहला दी तै बंद डाहै दै करी, तिंयां आसा मांदरै खह्ळुई करै लागै दै लोगा लै उपदेशा दैंदै।
\v 26 तैबै तिंनैं सरदार और सपाही भेज़ी करै तिंयां आणैं, पर ज़बरदस्ती खिंची करै निं तिंनैं आणीं किल्हैकि तिंयां डरा तै लोगा का कि, लोग निं तिंनां लै पाथरो ढो दैआ।
\v 27 और तिंनैं आणैं तिंयां भी संघा माहासभा दी खळै कियै और माहायाजकै तिंनां पुछ़अ,
\v 28 “हाम्हैं कै तम्हैं पैहलै निं समझ़ाऊऐ तै कि तम्हैं निं यिशूए नांऊंऐं उपदेश दैई? तैबी बी बज़ेरअ तम्हैं उपदेश दैई करै देश और तेऊ आदमिंओ खून तम्हैं म्हारै कैळै च़ाहा आळणअ?”
\v 29 तैबै पतरसै और होरी प्रेरितै उत्तर दैनअ कि “मांह्णूं का बढकर परमेश्बरे आज्ञा पालन करनअ आसा कर्तब्य और कर्म।
\v 30 म्हारै बाब-दादे परमेश्बरै किय मसिह यिशू ज़िऊंदअ ज़ुण तम्हैं क्रूसा दी लटकाऊई करै मारअ त।
\v 31 सहैई बणांअ परमेशबरै प्रभू और मोक्ष दैणैं आळअ और आपणैं दैहणैं हाथा करै बणांअ सह सोभीं का उछ़टअ ताकि ईसराईली लै मना बदळणें शगती और पापा लै माफी दैई सके।
\v 32 और हाम्हैं आसा इना गले गुआह, और पबित्र आत्मां बी ज़ुण परमेशबरै तिंनां लै आसा दैनी दी ज़ुण तेऊए आज्ञा मना।”
\v 33 ईहय शुणीं करै तिंयां मनैं ज़ळै और तिंयां च़ेलै च़ाहै तीनै मारनै।
\v 34 पर गमलिएल नांओ एक फरीसी ज़ुण बबस्थापक और तेऊओ करा तै सोभ लोग आदरमान, न्याल्य दी खह्ळुई करै तिंनां प्रेरिता थोळी घळी बागै करनें आज्ञा दैनीं।
\v 35 तैबै तेऊ बोलअ, “हे इसराईलिओ, ज़ुण बी तम्हैं इना माह्णूं संघै करनअ च़ाहा, तेता करै हेरे सोच़ी समझ़ी करै।
\v 36 किल्हैकि इना धैळै का पैहलै उझ़ुअ त थिऊदास ईहय बोली करै कि हूंबी आसा किज़ै; और कोई च़ार शौ आदमीं हुऐ तेऊ संघै और सह पाअ मारी; और ज़ेतरै लोग तेऊ मना तै, तिंयां छिंगूऐ ओरी-पोरी और तींयां बी मुकै।
\v 37 एता बाद नांअ लिखाईए धैळै यहूदा गलीली बी उझ़ूअ, और धख लोग बी फरेऊऐ तेऊ आपू बाखा, पर सह बी हुअ नाश और ज़ेतरै लोग तेऊ पिछ़ू तै; तींयां बी नाठै ओरी-पोरी।
\v 38 ऐबै बोला हूँ तम्हां लै ईहअ कि इना आदमीं का रहा दूर और इना का निं किछ़ै मतलब डाहा; किल्हैकि ज़ै अह धर्म या काम माह्णूंए तरफा का होए; ता तै हणअ अह एकी धैळै खतम,
\v 39 पर ज़ै अह परमेश्बरा का आसा, तै निं तम्हैं इना कधि मटाऊई सकदै, किधी ईहअ निं ह्आ कि तम्हैं बणा परमेश्बरा संघै लळाई लळदै।
\v 40 तैबै तिंनैं सोभी तेऊए गला मनी; प्रेरित शादै और तिंयां च़िक्कै और ईहय बोली करै छ़ाडै कि यिशूए नांऊंआ दी निं भी गला करी।
\v 41 तिंयां एसा गला का खुश ह्ई करै माहासभा का नाठै कि हाम्हैं प्रभूए नांऊंऐं बरै और बेईज़ती सैहणैं जोगी ता हुऐ। 42 ईहअ करै रहै तिंयां धैळ मांदरै और घरै-घरै लागी ईहै उपदेशा दैंदै कि प्रभू यिशू आसा मसिह और तेऊए सुसमाच़ारा शणाऊणैं का निं रुकी आथी।
\c 6
\v 1 तिंनां धैळै ज़ाऊं बिशबासी च़ेलै बडै भारी खासै हुऐ, ता यूनानीं बोली बोलणै आळै इब्रानीं बोली बोलणैं आळै लै लागै बोलदै कि हर धैळै निं म्हारी बिधबा बेटळीओ धैन खैळ हंदअ।
\v 2 तैबै तिंयां बाराह च़ेलै आपू मांझ़ै कठा हुऐ और बोलअ कि अह गल निं ठीक हणीं कि हाम्हैं परमेश्बरे बच़ना छ़ाडी खैऊंदै-पणैंऊंदै रहे लागी।
\v 3 तैहीता हे भाईओ, आपू बिच़ा का च़ुना सात सुनाम माह्णूं ज़ुण पबित्र आत्मां और बुधी दी परिपूर्ण होए, ताकि तिंआ एऊ कामा काज़ा करे।
\v 4 पर हाम्हां रहणअ बच़न प्राथणां और बच़ने सेबकाई दी लागी।
\v 5 अह गल लागी सारी मंडळी बधिया और तिंनैं स्तिफनुस नांओ एक पुरश ज़ुण बिशबास और पबित्र आत्मां दी परिपूर्ण त, और फिलिपुस, प्रखरुस, नीकानोर, तिमोन, परमिनास और अन्ताकीआळअ निकूलाऊस ज़ुण यहूदी मत्ता दी आअ त, तिंयां च़ुनै।
\v 6 और तिंनैं तिंयां प्रेरिते सह्मनै खळै कियै और तिंनैं तिंयां प्राथणां करी करै तिंनां परैंदै हाथ डाहै।
\v 7 और परमेश्बरो बच़न लागअ फैळदअ और येरूशलेमैं हुई च़ेले गिणती बडी भारी; याजको एक बडअ समाज़ हुअ एऊ मत्ते अधीन।
\v 8 स्तिफनुस अनूंग्रहा और सामर्था दी भरुई करै लोगा बिच़ै रहैऊआ त बडै-बडै अदभुत काम और च़िन्ह।
\v 9 तैबै तेऊ आराधनालै दी ज़सा लै लिबरतिने बोला तै, और कुरेनी, सिकंदरिआ, किलकिआ और आसिया का क्ई लोग उझ़ूई करै लागै स्तिफनुसा संघै बाद-बिबाद करदै।
\v 10 पर तेऊ ज्ञान और आत्मां का ज़सा करै सह गला करा त; तिंयां नि तेऊओ सह्मनअ करी सकदै तै।
\v 11 एता लै तिंनैं क्ई लोग उकसाऊऐ ज़ुण ईहय बोलदै लागै कि हाम्हैं शुणीं मुसा और परमेश्बरे बिरोधा दी निंदा और च़ुगलीए गला।
\v 12 और लोगा, बुज़ुर्गा और शास्त्री भड़काऊई करै तिंनां लै च़हळै और सह निंयं तिंनैं माहासभा लै।
\v 13 और तेऊ लै कियै झ़ुठै गुआह खळै, ज़ुणीं ईहय बोलअ कि अह माह्णूं निंसअ एसा पबित्र ज़ैगा और कानूंने खलाफ बोलणअ छ़ाडी।
\v 14 किल्हैकि हाम्हैं शुणंअ अह ईहय बोलदअ कि यिशू नासरी पाणीं अह ज़ैगा ढोळी, और तिंयां रबाज़ पाणैं तेऊ बदळी ज़ुण मुसा आसा हाम्हां लै दैनै दै।15 तैबै तिंनैं सोभी लोगै ज़ुण माहासभा दी बेठै दै थियै, स्तिफनुसा बाखा भाळअ, तेऊओ चेहरअ त स्बर्गदूता ज़िहय हुअ द।
\c 7
\v 1 तैबै माहायाजकै बोलअ कि ईंयां गला एही ई आसा?
\v 2 तेऊ बोलअ, हे भाईओ, पितरो, शुणां, म्हारअ बाब दादअ अबराहम हारान देशै बसणै का पैहलै ज़धू मेसूपोटामिआ दी थिय, तधू दैनअ तेज़ोमय परमेश्बरै तेऊ लै दर्शण।
\v 3 और तेऊ लै बोलअ कि तूह आपणैं देश और आपणैं परिबारा का निखळी करै तेऊ देशा लै नाश ज़ुण मूँह ताखा रहैऊणअ।
\v 4 तैबै सह कसदिए देशा का निखळी करै हारान देशा लै आअ तेऊए बापू मरनै का बाद परमेश्बरे सह तिधा का आणीं करै एऊ देशा दी बसाऊअ ज़सा दी आझ़काला तम्हैं आसा बसै दै।
\v 5 और तेऊ निं किछ़ मिरास भेटी, बरन पैरा डाहणैं बराबर ज़ैगा बी निं तेऊ लै दैनी, पर प्रतिज्ञा की कि मूँह करनअ अह देश ताह बाद तेरै आजू बंशेए हाथै; पर तेऊओ निं तेभै तैणीं कोई बी आद लुआद थी।
\v 6 परमेश्बरै बोलअ ईहय कि तेरी संताने लोग हणैं पराए देशै परदेसी, और तिंनां डाहणैं तिंयां गुलाम बणांई, और च़्ऊ शौआ साला तैंणीं दैणअ तिंनां लै दुख।
\v 7 तेखअ बोलअ परमेश्बरै ईहय कि ज़सा ज़ातीए तिंयां गुलाम हणैं, तिंनां लै दैणअ मूँह दंड; और तेता बाद करनीं तिंनां तिधा का निखळी करै एऊ देशै मेरी सेऊआ।
\v 8 और प्रभू तेऊ संघै खतने बाचा बाह्नी, और एसाई दशा दी हुअ इसहाक पैदा; और आठूऐ धैळै किय तेऊओ खतनअ, इसहाका का हुअ याकुब और याकुबा का हुऐ बाराह कुलपति पैदा,
\v 9 और तिंनैं कुलपती डाही युसुफा संघै ज़ीद और सह पाअ मिसर देशा लै नाशणैं आळेए हाथै बेच़ी, पर परमेश्बर त तेऊ संघा।
\v 10 और युसफ तेऊए सोभी क्लेशा का छ़ड़ैऊअ और मिसर देशे राज़ै फिरौना सेटा अनुग्रह और बुधी दैनी और सह तेऊ सारै मिसर देशै और आपणैं सारै घरानेंओ हाकम बणांअ।
\v 11 तैबै मिसर और कनान देशै अकाल पळअ; ज़ेता करै भारी क्लेश हुअ और म्हारै बाब दादै निं रोटी निसी ती भेटी।
\v 12 पर याकुबै ईहअ शुणीं करै कि मिसर देशै आसा नाज़, और म्हारै बाब दादै भेज़ै पैहली बारी मिसरा लै।
\v 13 और दुजी बारी हुअ युसफ आपणैं भाई लै प्रगट और तैबै च़ली फिरोना का युसुफे ज़ाती पतअ।
\v 14 तैबै युसुफै आपणअ बापू याकुब और आपणै सारै टब्बर ज़ुण गिणती दी पझतर आदमीं थियै; शादै।
\v 15 तैबै याकुब मिसर देशा लै नाठअ और तिधी तिंयां म्हारै बाब दादै मूंऐं,
\v 16 और तिंयां पजैळै शकेम और तिधी कियै तिंनें क्रिया-करम, ज़ुण ज़िमीं इबराहिमै च़ंदी दैई करै शकेमैं हमोरे शोहरू का मोलै ल्ई दी थी।
\v 17 पर ज़ाऊं तेसा प्रतिज्ञा पूरै हणेंओ बगत आअ ज़ुण परमेश्बरै आबराहमा संघै की ती, ता मिसर दैशै ईसराइली बढै और तिंयां हुऐ गिणती दी खासै।
\v 18 और तेऊ की म्हारी ज़ाती संघै च़लाकी और म्हारै बाब दादै लै दैनअ कष्ट कि तिना पळै आपणैं शोहरू शोटणैं और तिंआं निं ज़िऊंदै रहै।
\v 19 और तेऊ की म्हारी ज़ाती संघै च़लाकी और म्हारै बाब दादै लै दैनअ कष्ट कि तिंनां पळै आपणैं शोहरू शोटणैं और तिंयां निं ज़िऊंदै रहै।
\v 20 और तेऊ ज़मानै हुअ मुसा पैदा; ज़ुण बडअ भारी सुंदर त; और सह रह चिइ भीनैं आपणैं बापूए घरै;
\v 21 ज़ाऊं सह पाणीं दी शोटअ ता फिरोने शोहरी च़कअ सह और आपणअ शोहरू बणांईं करै पाळअ।
\v 22 और मूसा का फळाऊई मिसरीए सारी बिद्या, ईहअ करै त सह गला और कामा दी सामर्थी।
\v 23 ज़ाऊं सह च़ाह्ळी सालो हुअ ता तेऊए मनै आई एही कि हुँ नाशूं आपणैं इसराईली भाई सेटा मिलदअ,
\v 24 और तेऊ एकी माह्णूं लै अन्याय हन्दै भाळी सह बच़ाऊअ और मिसरी मारी करै ल्अ तेऊ इसराईली भाईओ बदळअ।
\v 25 तेऊ सोच़अ कि मेरै इना भाई समझ़णअ कि परमेश्बरा करनअ मेरै हाथै इनो छ़ुटकारअ, पर तिंनैं निं समझ़अ।
\v 26 दुजै धैळै ज़ाऊं तिंयां आपू बिच़ै झ़घळुऐ ता सह आअ तिधी और तीना लागअ आपू मांझ़ै मिली-ज़ुली करै रहणा लै समझ़ाऊंदअ कि हे पुरुशो, तम्हैं ता आपू मांझ़ै भाई-भाई आसा, एकी दुजै संघै किल्है आसा लागै दै झ़गळदै?
\v 27 पर ज़ुण आपणैं पड़ोसी संघै अन्याय करदअ त लागअ द तेऊ सह ईहय बोली करै किय दूर कि तूह कुंणीं बणांअ हाम्हां परैंदै हाकम?
\v 28 तंऐं कै ज़िहअ हिज़ एक मिसरी मारअ, तिहअ हुंबी लाअ मारी?
\v 29 एसा गला शुणीं करै मुसा तिधा का भागअ और सह लागअ मिदिआन देशै परदेसी ह्ई करै रहंदअ और तिधी हुऐ तेऊए दुई शोहरू।
\v 30 ज़ाऊं पूरै चाह्ळी बरश बितै ता परमेश्बरे तेउलै सीनै परबते ज़ंगलै एकी ज़ळदै झ़ाखळा दी दैनै दरशण।
\v 31 मूसा तेऊ दरशणा पाई हुअ रहैन और तेता भाळअ नाठअ नेळ, तैबै परमेश्बरे ईहै बोल शुह्णुंए
\v 32 कि “हूँ आसा तेरै बाब दादै, इबराहिम, इसहाक और याकुबो परमेश्बर; तैबै मुसा झ़िळअ कांबअ और इधी तैणीं कि तेऊ निं तेऊ भाळणें हिम्मत रही”।
\v 33 तैबै प्रभू तेऊ लै बोलअ, “आपणैं खूरा का खोल इना कराबटू पोर्ही किल्हैकि ज़सा ज़ैगा तूह खह्ळुअ द आसा, सह भूमीं आसा पबित्र।
\v 34 मंऐं हेरी आपणैं लोगे बुरी दशा मिसर देशै भाळी और तीनें धका और लेरनअ हेरअ मंऐं शुंणीं ; तैहीता हूँ तिंनां छ़ड़ैऊंदअ आसा होथअ द, ऐबै तूह ऐछ, मूँह भेज़णअ तूह मिसर देशा लै।
\v 35 ज़सा मुसा लै तिंनैं ईहय बोली करै किय त नांईं कि तूह कुणीं बणांअ हाम्हां परैंदै हाकम; सहैई बणांअ परमेश्बरे छड़ैऊणैं आळअ हाकम, और स्बर्ग दूता करै ज़सा झ़ाकळा दी दरशण हुऐ, सह भेज़अ।
\v 36 एऊई मांह्णूं मिसर और लालसमूंदर ज़ंगलै च़ाह्ळी साला तैणीं अदभुत काम और च़िन्ह रहैऊई करै आणैं तिंयां काढी।
\v 37 अह आसा सहैई मूसा ज़ुणीं इसराईली लै बोलअ कि परमेश्बरा झ़ैऊणअ थारै भाई बिच़ा का मूँह ज़िहअ एक भबिशयाबगता।
\v 38 अह आसा सहैई ज़ुणीं ज़ंगलै कलीसिआ बिच़ै तेऊ स्बर्गदूता संघै सीनै परबता दी तेऊ का गला की और म्हारै बाब दादै संघै थीअ और तेऊई भेटै ज़िऊंदै बच़न कि हाम्हां सेटा लै पजैळे।
\v 39 पर म्हारै बाब दादै निं तेऊए मनणीं च़ाही, पर उल्टै फरेऊऐ आपणैं मन मिसरा बाखा लै;
\v 40 और हारूणा लै बोलअ कि हाम्हां लै बणांआ ईहअ देबतअ कि ज़ुण हाम्हां आजू च़ले; किल्हैकि अह मूसा ज़ुणीं हाम्हैं मिसर देशा का छ़ड़ैऊई आणैं, हाम्हां का निं थोगै कि कै हुअ?
\v 41 तिंनां धैळै तिंनैं एक सुनेओ बाछ़ू बणांअ और तेऊए मुरती सह्मनैं च़ढाऊई बळी; और आपणैं हाथे कामा दी लागै मगन हंदै।
\v 42 तैह़ीता परमेश्बरै आपणअ मूँह तिंनां का फरेऊअ और तिंयां छ़ाडै कि सरगे ग्रहा पुज़े; ज़िहय भबिशयाबाणीं करणैं आळे कताबा दी लिखअ द आसा कि हे इसराईले घरानै, तम्हैं कै ज़ंगलै अन्न बळी और पशू बळी मुल्हैई रहै च़ढाऊंदै लागी?
\v 43 और तम्हैं फिरा तै मोलेके तांबू और रफाने देबते तारै लै; अर्थात, तिना आकारा लै ज़ुण तम्हैं माथै टेकणा लै बणांऐं दै तै, तैही, मूँह बसाऊणैं तम्हैं बाबूला का आजू नींईं करै।
\v 44 साक्षीओ तांबू त ज़ंगलै म्हारै बाब दादै बिच़ै; ज़िहय तेऊ बोलअ त, ज़ुणीं मुसा का बोलअ कि ज़ुण तंऐं भाळअ, तेते साबै बणां एऊ।
\v 45 सहैई तांबू आणअ म्हारै बाब दादै पराणैं ज़मानै का यहोशू संघै इधा लै बी, ज़ेऊ समैं तिंनैं तीना होरी ज़ाती दी अधिकार पाअ, ज़ुण परमेश्‍बरै म्हारै बाब दादेए सह्मनै का दूर कियै; और सह रह दाऊदे ज़मानै तैणीं।
\v 46 तेऊ लै की परमेश्बरै किरपा; तैही की तेऊ अरज़ कि मूँह बणांणअ याकुबे परमेश्बरा लै निबास स्थान।
\v 47 पर सुलैमानै बणांअ परमेश्बरा लै घर।
\v 48 पर परमप्रधान परमेश्बरै निं हाथा करै बणांऐं दै घरा दी रहंदअ, ज़िहअ कि भबिशयाबगता आसा बोलअ द;
\v 49 कि “प्रभू बोला ईहय कि स्बर्ग आसा मेरअ सिंहासण और पृथूई आसा मेरै पैरा हेठे च्ऊकी, मुल्है तम्हां किहय घर बणांणअ? और मुल्है बेशणा लै कुंण ज़ैगा हणीं?
\v 50 ईंयां च़िज़ा कै मेरै हाथै निं आथी बणांईं दी? हे हठीलै, और मनें और कानें ट्ऊणैं लोगो, तम्हैं करा हर बगत पबित्रात्मों सह्मनअ।
\v 51 ज़िहअ थारै बाब दादै करा तै, तम्हैं बी करा तिहयई।
\v 52 भबिशयाबगता मांझ़ै कसा लै निं थारै बाब दादै कशट दैनअ? और तिंनैं तेऊ धर्मींएं एछणें पराणैं ज़मानै ओर्ही संदेशै दैणैंआळै पाऐ मारी और ऐबै हुऐ तम्हैं बी तेऊऐ ढाकणैं आळै और मारनै आळै।
\v 53 तम्हैं स्बर्गदूतै बणांई दी बबस्था ता पाई, पर तेतो पाळण निं किय।
\v 54 इना गला शुणीं करै तिंयां जळै और तेऊलै लागै दांदा किल्लदै।
\v 55 पर तेऊ पबित्र आत्मां करै भरूई स्बर्गा बाखा भाळअ और परमेश्बरे महिंमा की और प्रभू यिशू धेछुअ तेऊ का परमेश्बरे दैहणीं पाशळी खह्ळुअ द;
\v 56 और तेऊ बोलअ, “भाळा, मुखा आसा लागअ द स्बर्ग खुल्लअ द और माणूंओ शोहरू परमेश्बरे दैहणीं बाखा खह्ळुअ द धेछदअ।
\v 57 तैबै तिंनैं ज़ोरै-ज़ोरै लैळा पाई करै कियै आपणैं कान बंद और एक च़ित ह्ई करै तेऊ लै पळै च़िकदै चुटी।
\v 58 और सह नगरी का बागै काढअ और तेऊलै लागै सोभ पाथरे ढोआ दैंदै और तिंनैं गुआहै डाहै आपणैं झिकळै खोल्ही;
\v 59 और तिंयां सोभ रहै स्तिफनुसा लै पाथरै बांहदै लागी और सह रहअ ईहय बोली करै प्राथणां करदअ लागी कि हे प्रभू यिशू, मेरी आत्मां कर ग्रहण60 और तेखअ तेऊ ज़ाह्नूं टेकी करै ज़ोरै बोलअ, “हे प्रभू, एऊ पापा निं इंनां लै लाई; और ईहय बोली करै शोटै तेऊ प्रांण, और शाऊल नांओं माह्णूं बी त तेऊ मारना लै सैहमत।
\c 8
\v 1 तेसाई धैळी हुअ येरूशलेमें कलीसिआ लै बडअ भाई उपद्रभ और प्रेरिता छ़ाडी होर सोभ हुऐ छिंघूऐ और तिंयां भागै यहुदिआ और सामरिआ देशा लै।
\v 2 और बिशबासी भगतै स्तिफनुस डाहअ कब्रा दी और तेऊलै लागै लेरदै-पकारदै।
\v 3 और शाऊल त कलिसिआ लै खतम करदअ लागअ द और घरै-घरै पेशी करै त भगत मरधा और बेटळी घिशी-तळिंगी करै लागअ द जेहला दी पांदअ।
\v 4 ज़ुण तित्तर-बित्तर हुऐ तिंयां ज़ेसी बी नाठै तिंयां नाठै सुसमाच़ारा शणांऊंदी।
\v 5 और फिलिपुस सामरिआ नगरी नाशी करै लोगा बिच़ै मसिहे प्रच़ारा करदअ लागअ।
\v 6 और ज़ुण गला फिलिपुसै बोली, तिंनां गला शुणीं लोगै ज़ुण सह च़िन्ह रैऊआ त तिंनां भाळी करै लोगै एक च़ित-मन लाअ।
\v 7 किल्हैकि क्ई का निखळै भूत-प्रेत लैळा पकारा पाई बागा लै और बडै भारी झ़ोलेए बमारी आळै, और लैंगळै हुऐ रांबळै।
\v 8 और तेसा नगरी हूअ बडअ आनंद।
\v 9 एता का पैहलै त तेसा नगरी एक शमौंन नांओं एक माह्णूं ज़ुण ज़ादू टोणैं करी करै सामरिए लोगा सेटा च़मतकार करा त और आपणैं आप खोज़ा त लोगा का की हूँ आसा कोई महान पूरश।
\v 10 और सोभै होछ़ै का बडै तैणीं तेऊ मनीं करै बोला तै ईहअ कि अह माह्णूं आसा परमेश्बरे एक शगती, ज़सा लै महान बोला।
\v 11 तेऊ तै तिंयां बडै भारी धैळै ओर्ही आपणैं ज़ादू टोणैं करै डाहै दै रहैन करी; तैहीता तेऊ तिंयां बडै भारी मना तै।
\v 12 पर ज़ाऊं तिंनै फिलिपुसे प्रतीति की ज़ुण परमेश्बरे राईसीओ सुसमाच़ार शणांऊंआ त, ता कै लोग, कै मरध, कै बेटळी, सोभै लागै बपतिस्मैं लंदै।
\v 13 तैबै शमौंनै आपू बी बिशबास किअ और बपतिस्मअ ल्ई करै लागअ फिलिपुसा संघै रहंदअ और सह ह्आ त च़िन्ह और बडै-बडै सामर्थे कामा और च़मत्कारा भाळी करै रहैन।
\v 14 ज़ाऊं प्रेरितै ज़ुण येरूशलेमैं थियै तिंनैं शुणंअ कि सामरिआ नगरी हेरअ परमेशबरो बच़न मनी, तैबै तीनैं पतरस और यहून्ना तिंनां सेटा लै भेज़ै।
\v 15 और तिंनैं की तिंनां लै प्रार्थणा कि पबित्रआत्मां करे भरीए।
\v 16 किल्हैकि पबित्र आत्मां निं मैची तैणीं तिना कोही दी उतरअ त, तिनैं ल्अ त मैची तैणीं सिधअ प्रभू यिशूए नांऊंऐं बपतिस्मअ।
\v 17 तैबै तिंनैं तिंनां परैंदै हाथ लाऐ और तिंनां दी उतरी पबित्र आत्मां।
\v 18 ज़ाऊं शमौनैं भाळअ कि प्रेरिते हाथा लाणैं करै एछा पबित्र आत्मां, ता तेऊ तिंनां सेटा ढबै आणीं करै बोलअ कि
\v 19 “एऊ अधिकारा दैआ तम्हैं मुल्है बी; कि ज़सा परैंदै हूँ हाथ डाहूँ, तेऊ लोळी पबित्र आत्मां भेटी।”
\v 20 पतरसै तेऊ लै बोलअ, “तेरै ढबै लोळी ताह संघै नाश हुऐ किल्हैकि तंऐं किय परमेश्बरो दान ढबै करै मोल लणेंओ बच़ार।
\v 21 एसा गला दी नांईं ता तेरअ हेस्‍सअ आथी और नांईं बांडअ; किल्हैकि तेरअ मन निं परमेश्बरा सह्मनै सिधअ आथी।
\v 22 तैहीता तूह एसा बुराई का आपणअ मन फरेऊ और प्रभू का कर प्राथणां, ह्ई सका कि तेरै मनो बच़ार माफ होए।
\v 23 किल्हैकि मुखा आसा लागअ द तूह धेछदअ कि तूह आसा पित ज़िहअ कळुअ और अधर्में बंधना दी पळअ द।
\v 24 शमोनैं उत्तर दैनअ कि तम्है करा मुल्है प्राथणां कि ज़ुण गला तम्हैं बोली; तिंनां मांझ़ै निं कोहै लोळी मुल्है हूई बिती।
\v 25 तैबै तिंयां गुआही दैई करै और प्रभूओ बच़न शणांऊंई करै फिरै येरूशलेमा लै बापस और सामरिए क्ई गरांऊंआं बाती नाठै बच़ना शणांऊंदी।
\v 26 तेखअ प्रभुए एकी स्बर्गदूतै फिलिपुसा लै बोलअ, “उझ़ू, और दखणा बाखा लै तेसा बाता नाश; ज़ुण येरुशलेमा का अज्ज़ाह लै नाशा, और सह आसा ज़ंगला बाती।
\v 27 सह उझ़ूअ और नाठअ, और हेरा, कूश देशो एक आदमी त लागअ द एछदअ ज़ुण खोजा और कूशिए राणींओ कंदाकेओ मंत्री और भडारी थिय सह त परमेश्बरे भज़ना करदअ येरूशलेमा लै आअ द;
\v 28 और सह त आपणैं रथा दी बेठअ द, और याशायाह नबीए कताबा पह्ळदी त सह लागअ द बापस नाशदअ।
\v 29 तैबै पबित्र आत्मां फिलिपुसा का बोलअ कि एऊ नेळ नाश और एऊए रथा संघा-संघा च़ल।
\v 30 फिलिपुसै तेऊ बाखा ठुहरी करै सह याशायाह भबिशयाबगते कताबा फह्ळदअ शुंणअ और तेऊ का पुछ़अ, कि तूह ज़ुण पह्ळा, तेता तूह समझ़ा बी कि नांईं?
\v 31 तेऊ उत्तर दैनअ, “ज़ेभै तैणीं मूँह कुण नांईं समझ़ाऊऐ, ता तेभै तैणीं किधी च़ालअ हूँ समझ़ी? तैबै तेऊ फिलिपुसा का अरज़ की कि मूँह संघै बेश मेरै रथा दी।
\v 32 पबित्र शास्त्रो ज़ुण पाठ सह पह्ळदअ त लागअ द; सह त अह कि सह मेंमनै ज़िहय मारना लै निंयं, और ज़िहय मेंमनअ आपणैं ऊन कातणैं आळै सेटा च़ुपच़ाप रहा, तिहयई तेऊ बी निं आपणअ मुँह खोल्हअ।
\v 33 तेऊए दीन हणैं का बी तेऊओ न्याय निं ह्ई बोलअ, और तेऊ ज़मानें लोगे गला कसा करनी, किल्हैकि पृथूई का तेऊओ प्राण च़कअ उझै।
\v 34 एता लै खोज़ा फिलिपुसा का बोलअ, “हूँ करा ताह सेटा अरज़ कि मुखा खोज़ ईहअ कि अह भबिशयाबगता कसरै बारै आसा लागअ द बोलदअ; आपणैं, या कसा होरिए बारै दी”?
\v 35 तैबै फिलिपुसै आपणअ मुँह खोलअ, और एऊई शास्त्रा का शुरू करी करै तेऊ का प्रभू यिशू मसिहो सुसमाच़ार शणांऊंअ।
\v 36 बाता हांडदी हांडदी पुजै तिंयां एही ज़ैगा ज़िधी पाणीं थीय। तैबै खोजा बोलअ, “भाळ, इधी आसा पाणीं बी, ऐबै मूल्है बपतिस्मैं लणा लै कै रूकाबट आसा”?
\v 37 फिलिपुसै तेऊ लै बोलअ, “ज़ै तूह सारै मना का बिशबास करा, ता तै सका ह्ई। तेऊ उत्तर दैनअ कि हूँ करा एसा गलो बिशबास कि मसिह आसा परमेश्बरो पुत्र।
\v 38 तैबै तेऊ रथा खळै करने आज्ञा दैनीं और फिलिपुस और खोजा दुहै पाणीं दी उत्तरै और तेऊ दैनअ तेऊलै बपतिस्मअ।
\v 39 ज़ाऊं तिंयां पाणीं का उझै निखळै ता प्रभूए आत्मां च़कअ फिलिपुस उझै और तेऊ खोजा निं सह तेखअ भी भाळी, और सह नाठअ आनंद खुशी दी आपणीं बाता और40 फिलिपुस निखळअ अशदोद नगरी और ज़ेभै तैणीं केसरीआ नीं पुजअ तेभै तैणीं रह सह नगरी-नगरी सुसमाच़ारा शणांऊंदअ लागी।
\c 9
\v 1 ता शाउल त मैची तैणीं ज़ुण प्रभुए च़ेलै धमकाउणैं और तिंनां मारनें धुना दी मगन, सह माहायाजका सेटा लै नाठअ;
\v 2 और तेऊ दमिश्के आराधनाले नांऊंआ दी एऊ अधिकारा दैणेंए च़िठी मांगी कि कै मरध, कै बटळी, ज़सा बी सह एऊ पंथा दी भाळे, तिंयां आळणैं ढाकी येरूशलेमा लै।
\v 3 पर हांडदी-हांडदी ज़ाऊं सह दमिशका नेळ पुजअ, ता एका एक तेऊ च़्ऊ बाखा सरगा का बिज़ळी च़मकी
\v 4 ता बधळुअ धरती दी, और तेऊका शुह्णुंअ ईहअ शब्द कि हे शाऊल, हे शाऊल, तूह मुल्है दुखा दैंदअ किल्है आसा लागअ द?
\v 5 शाऊलै पुछ़अ कि हे प्रभू, तूह कुण आसा? तेऊ बोलअ, “हूँ आसा यिशू ज़सा लै तूह दुख दैआ।”
\v 6 पर ऐबै तूह उझ़ू और नगरी लै नाश और ज़ुण ताह करनअ, सह हेरनअ ताखा खोज़ी।
\v 7 ज़ुण आदमीं शाऊला संघै तै, तिंयां रहै च़ुप्पी, किल्हैकि तिंयां शब्द ता शुणां तै पर तिंनां का धेछदअ निं त तिधी कोहै!
\v 8 तैबै शाउल धरना का उझ़ूअ पर ज़ाऊं आछी खोल्ही ता तेऊ का निं किछ़ै धेछुअ और तिंने होरी निंयं सह हाथा ढाकी करै दमिश्का लै।
\v 9 और सह रह चीई धैळै तैणीं कांणअ, और तेऊ ना किछ़ै खाअ न किज़ै झूटअ।
\v 10 दमिश्कै त एक हनन्याह नांओं एक प्रभू यिशूओ च़ेलअ, तेऊ लै प्रभू दर्शण दैनैं और बोलअ, “हे हनन्याह ! ” तेऊ बोलअ, हां प्रभू।
\v 11 तैबै प्रभू तेऊ लै बोलअ, “उझ़ू, और तेसा गळी दी नाश, ज़सा लै सिधी गळी बोला, और यहूदा नांऊंऐ माह्णूंएं घरै आसा शाऊल नांओं एक तारसी, पुछ़ी ल्ऐ; किल्हैकि भाळ सह आसा लागअ द प्राथणां करदअ।
\v 12 और तेऊ का धेछुअ हनन्याह नांओं एक मरध भितरा लै एछदअ और तेऊ परैंदै एछदअ, ताकि तेऊए आछी का भी धेछिए।
\v 13 हनन्नयाह उत्तर दैनअ, कि हे प्रभू, “मंऐं आसा एऊ आदमींए बारै क्ई लोगा का शुणअ द कि एऊ आसा येरूशलेमैं तेरै पबित्र लोगा संघै बड़ी-बड़ी बुराई की दी।
\v 14 और इधी बी आसा एऊ लै माहायाजका का अधिकार भेटअ द कि ज़ुण लोग तेरअ नांअ ल्ए, तिंनां बाह्नै।”
\v 15 पर प्रभू तेऊ लै बोलअ, “तूह नाश, किल्हैकि अह आसा मंऐं होरी ज़ाती लै, राज़ै माहाराज़ै और इसराईली सह्मनैं मेरै नांऊंआ प्रगट करना लै मेरअ च़ुनअ द पात्र।
\v 16 और मूँह खोज़णअ तेऊका कि मेरै नांऊंआ लै ताह किहअ-किहअ दुख लागणअ भोगणअ।
\v 17 तैबै हनन्याह तिधा का उझ़ुअ और तेऊ घरा लै नाठअ संघा शाऊला दी आपणअ हाथ लाई करै तेऊलै बोलअ, हे शाऊल, प्रभू, अर्थात यिशू ज़ुण ता तेसा बाता, ज़सा बाता तूह आअ, ताखा धेछुअ त, तेऊई भेज़अ हूँ कि ताखा लोळी भी धेछदअ लागअ और तूह लोळी पबित्र आत्मां करै भरूअ।
\v 18 और नढैऊऐ तेऊए आछी का उतरै ज़िहै तरोळै और तेऊ का लागअ धेछदअ और सह उझ़ूअ और तेऊ ल्अ बपतिस्मअ, तेखअ खाई तेऊ रोटी ता तैबै जाई करै आअ तेउ बल।
\v 19 और सह रहअ क्ई धैळै तैणीं तिंनां च़ेलै संघै ज़ुण दमिश्क दी थियै।
\v 20 तेखअ शाऊल नढैऊऐ आराधनालै दी प्रभू यिशूए प्रच़ारा करदअ लागअ कि यिशू ई आसा परमेश्बरो पुत्र।
\v 21 ता सोभै शुंळणैं आळै हुऐ रहैन और तिंयां लागै बोलदै कि, अह सहैई आदमीं निं आथी; ज़ुण येरूश्लेमें तिंनां नाश करा त ज़ुण प्रभू यिशूओ नांअ ज़पा तै, और इधा लै बी त अह तैही आअ द कि तिंयां निंणैं बाह्नीं करै माहायाजका सेटा लै?
\v 22 पर शाऊल हुअ होर बी सामर्थी; और एसा गलो प्रमांण दैई-दैईकरै कि यिशू ई आसा मसिह, दमिश्का दी रहणैं आळै यहूदिओ किय मूँह बंद।
\v 23 ज़ाऊं खासै धैळै बितै ता यहूदी मिलै आपू मांझ़ै कि शाऊल पाणअ हाम्हां मारी।
\v 24 पर तिंनें च़ाल ग्ई शाऊला का थोघ लागी; तिंनै पाअ राची धैळी शाऊला मारना लै पहरअ,
\v 25 पर राची शाऊले च़ेलै सह टोकरै दी बशैळअ और नगरीए दुआली बाती लटकाऊई करै थुआळअ उंधै और सह काढअ बागा लै।
\v 26 येरूशलेमैं पुजी करै की च़ेलै सेटा मिलणेंए शाऊलै कोशिश; पर तिंयां सोभै डरा तै तेऊ का, किल्हैकि तिंनां निं ईहय भरोसअ ई हंदअ त कि अह बी आसा ऐबै प्रभू यिशूओ च़ेलअ।
\v 27 पर बरनबास नाओंए प्रभूए एकी च़ेलै निंयं सह आपू संघै प्रेरिता सेटा लै और तिंनां का सोभै गला खोज़ी कि किहय करै शाऊलै बाता प्रभू यिशू मसिह भाळअ और एऊ संघै की गला; और एता बाद दमिश्कै केही हिम्मता संघै किय प्रभुओ प्रच़ार।
\v 28 तैबै रहअ तिंनां संघै एछदअ-नाशदअ लागी।
\v 29 और बेधड़क ह्ई करै किय प्रभूए नाओं प्रच़ार; और यूनानीं बोली बोळणैं आळै यहूदी संघै की गला-बाता और बाद-बिबाद, पर तिंयां रहै तेऊ मारी पाणें तरिकै सोच़दै लागी।
\v 30 ईहअ थोघ लागी करै होरी भाई सह कैसरिआ लै आणअ और तिधा का भेज़अ सह तरसुसा लै।
\v 31 ईहय करै सारै यहूदिआ, गलील और सामरिआ दी भेटी कलिसिआ शांती, और तिंयां रहै बढदै लागी; और तींयां प्रभूए डरा दी और पबित्र आत्में शांती दी रहा ती आजू हांडदी और बढदी लागी।
\v 32 और ईहय हुअ कि पतरस हर ज़ैगा हांडदी-फिरदी तिंनां पबित्र लोगा सेटा बी पुजअ ज़ुण लुदा नगरी रहा तै।
\v 33 तिधी भेटअ तेऊ अनिआस नांओं दरंगे बमारीआळअ मांह्णूं ज़ुण आठा साला ओर्ही बिस्तरै त पळअ द।
\v 34 पतरसै तेऊ लै बोलअ, हे अनिआस! यिशू मसिह किअ तूह ऐबै ठीक, उझ़ू,  आपणअ बिस्तरअ च़क। तैबै सह नढैऊए खळअ उझ़ूअ।
\v 35 ईहअ करै लुदा और शारोने रहणैं आळै फिरै सोभ प्रभू बाखा लै।
\v 36 याफा दी ती तबिता, अर्थात-दोरकास नाओंए एक बिशबासण रहा ती, सह करा ती क्ई भलै काम और दान दैआ ती।
\v 37 तिंनांई धैळै सह हूई बमार और मूँईं, और तिंनैं बी डाही सह नैहैऊई धोई करै पांडा।
\v 38 तै कि लुदा नगरी ती याफा नेळ, च़ेलै ईहय शुणीं करै कि पतरस आसा तिधी। तिंनैं दूई आदमीं भेज़ै और अरज़ की कि एभी एछ हाम्हां सेटा लै।
\v 39 तैबै पतरस तिंनां संघै नाठअ और ज़ाऊं तिधी पुजअ और तीनैं निंयं सह पांडा लै और सोभ बिधबा बेटळी ती लेरदी लागी दी और तींयां खह्ळुई पतरसा सेटा और ज़ुण झिकळै टाह्लै तेसा तीना संघै रहंदी बणांऐ तै तिंनां रहैऊंदी लागी।
\v 40 तैबै पतरसै तिंयां सोभ बागा लै काढै और ज़ाह्नूं दी बेशी करै प्राथणां की और लाह्शा बाखा भाळी करै बोलअ कि, “हे तबीता, उझ़ू, तैबै तेसा आछी खोल्ही और पतरसा भाळी करै उझ़ूई।
\v 41 पतरसै हाथ दैई करै सह खळी झ़ैऊई और तिंयां पबित्र लोग और बिधबा शादी और सह तीना का ज़िऊंदी होशा-बाशा दी रहैऊई।
\v 42 अह गल फैली सारै याफा देशै और क्ई किअ प्रभू दी बिशबास।43 और पतरस याफा दी कसा च़ांभळेए धांधै करनै आळै सेटा रह क्ई धैळै तैणीं।
\c 10
\v 1 कैसरिआ देशै त कुरनलिउस नांओं एक आदमीं, सह त इतालिनी नांओंएं फौज़े पळटणों सुबैदार।
\v 2 सह त धर्मीं भगत और आपणैं सारै घरानै संघी रहा त सह परमेश्बरे डरा हेठै, और यहूदी लोगा लै दैआ त सह बडअ भारी दान और हर बगत करा त सह परमेश्बरा सेटा प्राथणां।
\v 3 तेऊ धैळीए चिऊथै पहरा नेळ दर्शण पाई स्पष्ट रूप भाळअ कि स्बर्रगदूत आअ तेऊ सेटा भितरा लै और तेऊ बोलअ कि हे कुरनलिउस,
\v 4 तेऊ भाळअ बडै धैन लाई करै और हैळुई करै बोलअ कि हे प्रभू, किज़ै बोला? स्बर्गॅदूतै बोलअ, तेरी प्राथणां और तेरै दान पुजै परमेश्बरा सेटा,
\v 5 और याफा लै भेज़ आदमीं और शमौना शाद ज़सा लै पतरस बोला।
\v 6 सह आसा, शमौन च़ांभळेए धांधै करनै आळै सेटा पाहूणअ ज़सरअ घअर समूंदरे कनारै आसा।
\v 7 ज़ेभै सह स्बर्गदूत ज़ुंणीं तेऊ संघै गला की ती, सह नाठअ, ता तेऊ दुई सेबक ज़ुण तेऊ सेटा रहा तै तिंना मांझ़ै एक भगत सपाही शादअ।
\v 8 और तिंनां का सोभै गला खोज़ी करै याफा लै भेज़ै।
\v 9 दुजी धैळी ज़ाऊं तिंयां हांढदी-हांढदी नगरी नेळ पुजै ता दपहरा नेळ त पतरस प्राथणां दी बेठअ द।
\v 10 और तेऊ ती भुखै बी लागी दी और सह निं किछ़ खाणअ च़ाहंदअ त; पर ज़ाऊं तिंयां रोटी बणांदै तै लागै दै; ता पतरस हुअ बेहोश।
\v 11 और तेऊ का धेछुअ कि सरग आसा खुल्हअ द, और एक बडअ तराणअ एक बडी च़ादरा ज़िहअ तेते च़ऊ कुणीं का आसा राशी करै लटकअ द उतरअ धरती बाखा लै।
\v 12 तेऊ तराणैं दी आसा सोभी प्रकारे च़ऊ ज़ांघा हांडदै, रिंगणैं आलै ज़ीब ज़न्तू और च़ेलू पखिरू।
\v 13 और तेऊ का एक बडअ ज़ोरै शब्द शुह्णुंअ कि हे पतरस, उझ़ू इना मार और खा।
\v 14 पर पतरसै बोलअ, नांईं प्रभू, हूँ निं कधि खांदअ; किल्हैकि मंऐं निं कधि अपबित्र और अशुध च़िज़ा खाई।
\v 15 तेखअ तेऊ का दुजी बारी ईहअ शब्द शुह्णुंअ कि ज़ुण परमेश्बरै शुध किय द आसा, तेता लै निं तूह  अशुध बोलै।
\v 16 और चिइ बारी हुअ ईहयई, एता बाद सह तराणअ नढैऊऐ च़कअ स्बर्गा लै उझ़ै।
\v 17 पतरस त आपणैं मनै दुबिधा दी कि अह दरश्ण मंऐं ज़ुण भाळअ, एतो कै मतलब आसा? ता हेरा, तिधी आऐ तिंयां दुई आदमीं ज़ुण कुरनलिऊसै भैज़ै तै, तिंनै शिमौनें घरो पतअ पुछ़ी करै पुजै तिंयां तिधी दुआरे डेहळा सेटा।
\v 18 और तिंनैं लाई बागा का हाका कि, शमौन, ज़सा लै पतरस बोला, सह इधी आसा पाहूणअ?
\v 19 पतरस त लागअ द तेऊ दर्शणें बारै सोच़दअ ई कि पबित्र आत्मा तेऊ लै बोलअ कि भाळ च्अन आदमीं आसा ताह लोळै लागै दै।
\v 20 “उझ़ू और उंधै नाश और च़ुपच़ुपै लाग तिंनां पिछ़ू हांडदअ, किल्हैकि तिंयां आसा मंऐं भेज़ै दै।”
\v 21 तैबै पतरस तिंनां सेटा लै आअ और तीना आदमीं का बोलअ कि ज़सा लोळै तम्हैं आसा लागै दै, सह आसा हूँ ई; तम्हैं किज़ू कामैं आसा आऐ दै?
\v 22 तिंनैं बोलअ कि हाम्हैं आसा भेज़ै दै कुरनलिउस सुबैदारै, सह आसा धर्मीं और परमेश्बरे डरा हेठै रहणैं आळअ और सारी यहूदी ज़ाती दी आसा तेऊओ भलअ नांअ, तेऊ लै बोलअ एकी पबित्र स्बर्गदूतै कि पतरसा शाद आपणैं घरा लै और तेऊ का शुणैं बच़न।
\v 23 तैबै पतरसै तिंयां भितरा लै शादै और तीने पाहुणच़ारी की और दुजै धैळै नाठअ सह तिंना संघै याफा नगरी लै और याफा नगरीए भाई मांझ़ै हुऐ क्ई तेऊ संघा।
\v 24 दुजै धैळै तिंयां कैसरिआ पुजै और कुरनलिउस त आपणैं टबरा और साथी भाई संघै न्हैळअ लागअ द।
\v 25 ज़ाऊं पतरस भितरा लै त लागअ द एछदअ ता कुरनलिऊसै आअ तेऊ सेटा लै मिलदअ और तेऊए पैरै टेकअ माथअ।
\v 26 पर पतरसै बोलअ तेऊ लै ईहअ कि खळअ उझ़ू, हूँबी ता आदमीं ई आसा।
\v 27 और तेऊ संघै गला करदी नाठअ सह भितरा लै और तिधी हुऐ बडै भारी लोग कठा।
\v 28 पतरसै तिंनां लै बोलअ, कि तम्हा का आसा एसा गलो थोग कि होरी ज़ातीए संघा रहणअ या तिंनां सेटा नाशणअ ह्आ यहूदी लै अधर्म, पर परमेश्बरै खोज़अ मुखा ईहय कि कोही माह्णूं लै निं लागी अपबित्र और अशुध बोलदै।
\v 29 तैहीता ज़ाऊं तम्हैं हूँ शादअ, ता हूं लागअ च़ुपच़ुपै हांडदअ; पर ऐबै पुछ़ा हूँ कि तम्हैं हूँ इधी किज़ू कामैं शादअ?
\v 30 कुरनलिउसै बोलअ, कि आझ़ हुऐ पूरै च़ार धैळै कि हूँ त चिऊथै पहरै लागअ द प्राथणां करदअ, और एक आदमीं च़मकिलै झिकळै बाह्नी आअ और मूँह सह्मनै खह्ळूअ।
\v 31 और सह लागअ मुल्है ईहअ बोलदअ कि हे कुरनलिउस, तेरी प्राथणां हेरी शुणीं और तेरै दान ग्ऐ परमेश्बरा सेटा पुजी,
\v 32 तूह भेज़ कसा याफा लै शमोन ज़सा पतरस बोला, और सह आसा समुंदरे कनारै च़ांभळेए धांधै करनै आळेए घरै पाहुणअ।
\v 33 तेखअ भेज़ै मंऐं नढैऊऐ ताह सेटा लै लोग और अह हुई बड़ी बधीआ गल कि तम्हैं आऐ, और ऐबै आसा हाम्हैं सोभै इधी परमेश्बरे सह्मनै, ताकि ज़ुण ताखा परमेश्बरै खोज़अ द आसा, तेता शुंणीं सके।
\v 34 तैबै पतरसै बोलअ ऐबै हूअ मूँह पूरअ भरोसअ कि परमेश्बर निं कोहि संघै भेदभाव करदअ,
\v 35 बरन हर ज़ाती दी ज़ुण तेऊए डरा हेठै रहा, और धर्में काम करा, सह आसा तेऊ पसंद।
\v 36 ज़ुण बच़न तेऊ इसराईली सेटा भेज़अ, ज़ै कि तेऊ यिशू मसिह करै ज़ुण सोभिओ प्रभू आसा, शांतिओ सुसमाच़ार शणांऊंअ।
\v 37 तेसा गलो आसा तम्हां का थोग कि ज़ुण यहून्ने बपतिस्में प्रच़ारा बाद शुरू हूई और सारै यहूदिआ देशै फैली कि
\v 38 परमेश्बरै किहय करै किय यिशू नासरीओ पबित्र आत्मां और सामर्था करै अभिशेक। सह रह भलाई करदअ और ज़ुण शैतानै बरैबाद तै कियै दै तिंनां आबाद करदअ। किल्हैकि परमेश्बर त तेऊ संघा।
\v 39 और हाम्हैं आसा तिंनां कामें गुआह ज़ुण तेऊ यहूदिआ देशै और येरूशलेमै बी कियै और तिंनैं मारअ सह काठा दी लटकाऊई करै।
\v 40 पर सह किय परमेश्बरै चिऊथै धैळै ज़िऊंदअ, और प्रगट बी किय।
\v 41 सोभी लोगा का निं पर तिंनां गुआही का ज़ुण परमेश्बरै पैहलैई का च़ुनै दै तै, अर्थात- हाम्हैं, ज़ुण तेऊऐ ज़िऊंदै हणैं का बाद तेऊ संघै खांदै-पिंदै बेठै।
\v 42 और तेऊ दैनी हाम्हां लै एही आज्ञा कि लोगा बिच़ै करा प्रच़ार और एसा गले दैआ गुआही कि ज़ुण परमेश्बरै ज़िऊंदै और मूंऐंदैओ न्यायी बणांअ, सह आसा अहैई।
\v 43 तेऊए दैआ सोभै भबिशयाबगता गुआही कि ज़ुण कोई तेऊ दी बिशबास करे, तेऊ भेटणीं तेऊए नाओंआ करै पाप क्षमा।
\v 44 पतरस त इना गला करदअ ई लागअ द कि पबित्र आत्मां उतरअ तिंनां सोभी शुंळणै आळै परैंदै,
\v 45 और ज़ेतरै खतना कियै दै बिशबासी पतरसा संघै आऐ दै थियै, तिंयां हुऐ रहैन कि होरी ज़ाती लै बी दैनअ पबित्र आत्मों दान!
\v 46 किल्हैकि तिंनै शुणैं तिंयां भांति-भांतिए बोली बोलदै और परमेश्बरे बड़ाई करदै।
\v 47 एता लै पतरसै बोलअ, पाणीं कै कुंण रोकी सका कि ईंयां बपतिस्मअ निं ल्ऐ; ज़ुणीं हाम्हां ज़िहय ई पबित्र आत्मों दान पाअ?48 और तेऊ आज्ञा दैनीं कि इना लै दैआ यिशू मसिहे नांऊंऐं बपतिस्मअ। तैबै तिंनैं पतरसा लै अरज़ की कि थोळै धैळै दै तूह हाम्हा संघै रहणैं।
\c 11
\v 1 प्रेरितै और होरी भाई ज़ुण यहूदिआ दी थियै, तिंनैं बी शुंणअ कि होरी ज़ातीए लोगै बी मनअ परमेश्बरो बच़न;
\v 2 प्रेरितै और होरी भाई ज़ुण यहूदिआ दी थियै, तिंनैं बी शुंणअ कि होरी ज़ातीए लोगै बी मनअ परमेश्बरो बच़न;
\v 3 तंऐं खतनै नाईं कियै दै लोगा सेटा खाअ-पिअ?
\v 4 तैबै पतरसै तिंनां का शुरू का सारी गला खोज़ी कि
\v 5 हूँ त लागअ द याफा नगरी प्राथणां करदअ, और बेहोश ह्ई करै भाळअ एक दर्शण कि एक तराणअ बडी च़ादरा ज़िहअ‍,‍च़ऊ कुणैं का लटकाउअ द सरगा का मूँह सेटा लै आअ।
\v 6 ज़ाऊं मंऐं धैन दैनअ कि तेथ तै धरतिए च़्ऊ पाऊऐ हांडणैं आळै पशू और बणें पशू, रिंगणैं आळै ज़ंतू और च़ेलू पखिरू।
\v 7 और मंऐं ईहअ शब्द शुणअ कि हे पतरस, उझ़ू इना मार और खा।
\v 8 मंऐं बोलअ ईहय कि नांईं प्रभू, मंऐं निं अपबित्र और अशुध च़िज़ा आझ़ तैणीं मुंहै लाई।
\v 9 मंऐं बोलअ ईहय कि नांईं प्रभू, मंऐं निं अपबित्र और अशुध च़िज़ा आझ़ तैणीं मुंहै लाई।
\v 10 चिई बारी हुअ ईअ ई; एता बाद खिंचअ सह तराणअ उजै सरगा लै।
\v 11 और नढैऊऐ च्अन आदमीं कैसरीआ का तै मूँह सेटा लै भेज़ै दै तेऊ घरा लै ज़िधी हूँ पाहूँणअ त। तिंयां खह्ळुऐ दुआरा बागै।
\v 12 तैबै पबित्र आत्मां बोलअ मुल्है तिंनां पिछ़ू च़ुप-च़ुपै नाशणा लै; और छ: भाई आऐ होर बी मूँह संघै और हाम्हैं नाठै तेऊ आदमींए घरा लै।
\v 13 तेऊ खोज़अ मुखा ईहअ कि तेऊ भाळअ एक स्बर्गदूत आपणैं घरै खह्ळुअ द और तेऊ दुतै बोलअ ईहअ कि याफा का शाद शमौना ज़सा लै पतरस बोला।
\v 14 तेऊ खोज़णीं तम्हां का एही गला, ज़सा करै ताह और तेरै घरानै मोक्ष भेटणअ।
\v 15 ज़ाऊं हूँ तिंनां संघै गला बाता लागअ ता तिंनां लै उतरअ पबित्र आत्मां तिहयई करै; ज़िहय करै हाम्हां लै आअ त।
\v 16 तैबै आअ मूँह प्रभूओ सह बच़न आद ज़ुण तेऊ बोलअ त कि यहून्ना ता दैनअ पाणीं करै बपतिस्मअ; पर तम्हां भेटणअ पबित्र आत्मां करै बपतिस्मअ।
\v 17 ऐबै ज़ै परमेश्बरै तिंनां लै बी दान दैनअ, ज़ुण हाम्हां प्रभू यिशू मसिह दी बिशबास करी करै भेटअ, तै हूँ कुंण त कि परमेश्बरा रोकी सका त?
\v 18 ईहय शुणीं करै हुऐ तिंयां च़ुपच़ाप और परमेश्बरे बड़ाई करी करै लागै बोलदै कि एबै ता परमेश्बरै होरी ज़ाती लै बी दैनअ ज़िंदगी बदळणा लै दान।
\v 19 तिंयां सोभ लोग तेऊ शोग क्लेशे मारै ज़ुण स्तिफनुसा करै पळअ त, ग्ऐ तै तित्तर बित्तर ह्ई, तींयां फिरदी-फिरदी फिनाके, कुप्रुस और अंताकिआ पुजै, पर यहूदी छ़ाडी निं तींयां होरी कोही लै बच़न शणांऊंदै तै।
\v 20 पर तिंनां मांझ़ै तै क्ई कुप्रुसी और कुरेनी ज़ुण अन्ताकिआ ऐछी करै युनानीं लै बी प्रभू यिशुए सुसमाच़ारा शणांऊंदै  लागै।
\v 21 और प्रभूओ हाथ त तिंनां परैंदै और बडै भारी लोग फिरै बिशबास करी करै प्रभू बाखा लै।
\v 22 तैबै तिंनें च़रच़ा येरूशलेमे कलिसिआ का बी पुजी और तिंनैं भेज़अ बरनबास अंताकिआ लै।
\v 23 सह तिधी पुजअ और परमेश्बरो गूण-जश भाळी करै हुअ सह खुश और सोभी लै ईहअ संदेश दैनअ कि मन लाई करै रहा प्रभूए च़रणैं।
\v 24 किल्हैकि बरनबास त एक भलअ आदमीं और पबित्र आत्मां करै त परिपूर्णं; ता बडै भारी लोग आऐ प्रभू दी।
\v 25 तैबै सह शाऊला लोळअ तरसुसा लै नाठअ।
\v 26 और ज़ाऊं तिंनां का मिलअ ता सह आणअ अंताकिआ लै। और ईहय हुअ कि तिंयां रहै एकी साला तैणीं कलिसिआ संघै मिलदै और क्ई लोगा लै उपदेशा दैंदै, और प्रभू यिशू मसिहे च़ेलै लै बोलअ सोभी का पैहलै अंताकिआ “मसिही”
\v 27 तिंनां धैळै क्ई भबिशयाबगता येरूशलेमा का अंताकिआ आऐ।
\v 28 तिंनां मांझ़ै अगबुस नाओंए एकी खळै ह्ई करै पबित्र आत्में प्रेरणा करै ईहय खोज़अ कि सारै संसारा दी पळणअ नकाळ, और सह नकाळ पळअ क्लौदिउसै ज़मानै।
\v 29 तैबै च़ेलै ईहय फैंसलअ किअ कि हरेक आपणीं-आपणीं पूंजी का यहूदिआ दी रहणैं आळै भाईए सेऊआ लै कि़छ़ भेज़ा30 और तिंनैं किय तिहयई और बरनबास और शाऊले हाथै प्राचीना सेटा भेज़ै ढबै धेलै।
\c 12
\v 1 तेऊ ज़मानैं लाअ हेरोदेस राज़ै क्ई बिशबासी भाई लै दुखा दैणा लै हाथ।
\v 2 तेऊ पाअ यहून्नों भाई याकुब तलबारा करै मारी।
\v 3 और ज़ाऊं हेरअ कि यहूदी लोग ह्आ एता करै खुशी; ता तेऊ ढाकअ पतरस बी; तिंयां तै अखमीरी रोटिए धैळै,
\v 4 और तेऊ पाअ सह जेहला दी बंद करी, और बागै डाहै पहरै लै च़ऊ बाखा च़ार सपाही लाई, इहअ सोच़ी कि फसह बाद निंणअ सह लोगा सह्मनै।
\v 5 जेहला बागै त पतरसा लै पहरअ पाअ द और सोभै बिशबासी भाई तै मिली करै प्राथणां दी लौलीन हुऐ दै।
\v 6 ज़ाऊं हेरोदेसे सह समनै लाअ त नीं ता तेसाई राची त पतरस दुई शांघळी करै बाह्नअ द और दुई सपाही बिच़ै सुतअ द और पहरी तै राची दुआरै पहरै दैंदै लागै दै।
\v 7 हेरा, तिधी आअ एक स्बर्गदूत और सह तिधी खह्ळुअ और तेसा खुडी च़मकअ प्रैशअ और तेऊ पतरसे कुछी हाथा करै बाही और सह झ़ैऊअ और तेऊलै बोलअ कि उझ़ू, छ़ेकअ कर, और तेऊए हाथै बाह्नीं दी शांघळी पळी धरनीं।
\v 8 तैबै स्बर्ग दूतै तेऊ लै बोलअ कि गाची बाह्न और आपणैं बूट बी बाह्न। पतरसै किय तिहयई। तेखअ दूतै बोलअ कि आपणैं झिकळै बाह्नीं करै एछ मूँह पिछ़ू।
\v 9 सह तिधा का निखळअ और लागअ तेऊ पिछ़ू हांडदअ; पर तेऊ का निं ईहअ थोग बी त कि ज़ुण अह दूत करदअ आसा लागअ द; अह सच्च़ी आसा कि नांईं, और तेऊ समझ़अ कि हूँ आसा सुपनै भाळअ लागअ द?
\v 10 तैबै तिंयां दुजै पहरै निखळी करै पुजै लोहे परअऊळी सेटा, ज़ुण नगरी बाखा त, सह खुली तिंनां लै आपणैं आप और तींयां नाठै एकी गळी बाती और तेतरी नाठअ स्बर्गदुत तेऊ छ़ाडी करै।
\v 11 तैबै पतरसै होशा दी एछी करै बोलअ कि, ऐबै ग्अ मुखा थोग लागी कि प्रभू छ़ाडअ मुल्है हेरोदेस राज़ै हाथा का छड़ैऊणा लै स्बर्गदूत और यहुदिए सारी आशा की खतम।
\v 12 और ईहअ सोच़ी करै सह यहून्ने आमां मरिअमे घरा लै आअ, ज़सा लै मरकुस बोला, तिधी तै खासै ज़ह्णैं बेठै दै प्राथणां करदै।
\v 13 ज़ाऊं तेऊ दुआरै टक-टक किय ता एक रूदे नाओंए दासी आई शूंणीं।
\v 14 पतरसे हाक शुणीं करै सह बड़ी खुशी-खुशी भितरा लै ठुहरी और खुशिए मारै बिसरुई सह दुआरा खोळणैं बी और तेसा खोज़अ सोभी का कि पतरस आसा दुआरै खह्ळुअ द।
\v 15 तिंनै होरी बोलअ तेसा लै कि तूह हुई पागल, पर तेसा बोलअ होर बी बिशबासा संघै कि पतरस ई आसा। पर होरी बोलअ ईहय कि तेऊओ स्बर्गदूत हणअ।
\v 16 पर पतरस रहअ दुआरा टोकदअ लागी, ज़ाऊं तिंनैं दुआर खोलअ ता तिंयां हुऐ रहैन परशैन।
\v 17 तैबै पतरसै तिंनां लै हाथा करै शारअ किय कि च़ुप्पी रहा ओर तिंनां का खोज़अ कि प्रभू किहय करै काढअ हूँ जेहला का बागै। और तेखअ बोलअ तेऊ ईहय कि याकुब और होरी भाई का बी खोज़ै एसा गला। और एता बाद पतरस तिधा का नाठअ दुजी ज़ैगा लै।
\v 18 दोती दोथी हुई सपाही बिच़ै बडी हलच़ल कि पतरस केसी नाठअ!
\v 19 ज़ाऊं हेरोदेस तेऊ लोळअ लागअ ता तेऊ निं सह भेटअ; तैबै तेऊ पहरीए ज़ाच पड़ताळ की और तिंयां पाऐ मारी; और सह रह यहुदिआ छ़ाडी कैसरिआ दी।
\v 20 और सुर और सैदा देशे लोगा का थिय सह नराज़; ता तिंयां एक मन ह्ई करै तेऊ सेटा आऐ और बलास्तुसा ज़ुण राज़ेओ करमच़ारी त, मनैंऊंईं करै च़ाहअ मेल मलाप करनअ किल्हैकि राज़े देशा करै ह्आ त तिंनें देशो पाळण-पोशण।
\v 21 और राज़ै बोलै दै धैळै हरोदेस हारशंगार करी करै सिंहासणा दी बेठअ और तीना लै लागअ ब्याख्यान करदअ।
\v 22 और लोगै पुकारी एही गल कि अह ता मांह्णूंओ निं अह आसा परमेश्बरो शब्द।
\v 23 और तेसाई बगती प्रभूए स्बर्गदूत आअ और हेरोदेस पाअ मारी; किल्हैकि तेऊ निं परमेश्बरे महिंमा की और सह मूँअ कीळै पळी करै।
\v 24 पर परमेश्बरो बच़न लागअ बढदअ और फैलदअ25 ज़ाऊं बरनबास और शाऊल आपणीं सेऊआ पूरी करी मुकै, ता यहून्ना, ज़सा लै मरकुस बोला, तेऊ संघा आणीं करै फिरै येरूशलेमा लै बापस।
\c 13
\v 1 अंताकिआ कलिसिआ दी थियै क्ई भबिशयाबगता और उपदेशक, अर्थात-बरनबास और शमौंन ज़सा लै नीगर बोला; और लुकियुस करेनी, देशे चौथाईए राज़ै हेरोदेसो दुधभाई मनाहेम और शाऊल।
\v 2 ज़ाऊं तिंयां ब्रता डाही करै प्रभूए उपासना करदै तै लागै दै, ता पबित्र आत्मां बोलअ, “मुल्है करा बरनबास और शाऊला मेरै तेऊ कामा लै ज़ुदै ज़सा लै मंऐं तिंयां शादै दै आसा।”
\v 3 तैबै तिंनैं उपबास और प्राथणां करी करै तिंनां दी हाथ डाहै और तींयां कियै बिदा।
\v 4 तींयां भेज़ै पबित्रात्मां सलुकिआ लै और तिधा का ज़हाजा दी बेशी करै नाठै तिंयां कुप्रुसा लै।
\v 5 और सलमिसै पुजी करै परमेश्बरो बच़न यहूदिए आराधनालै दी शणांऊंअ; और यहून्ना त तिंनो सेऊआ च़ाकरी करदअ।
\v 6 और तेऊ सारै टापू का हंदी तींयां पुजै पाफुस। तिधी भेटअ तीना बार-यिशू नांओं एक यहूदी ज़ादू टोणैं करदअ और सह त झ़ूठअ भबिशयाबगता।
\v 7 सह त सिरगिउस पौलुस सुबै संघा, ज़ुण बुधिमान आदमीं त; और सह च़ाहा त बरनबास और शाऊला आपू सेटा शादी करै परमेश्बरो बच़न शुळणअ।
\v 8 पर इलिमास टोणैं, किल्हैकि तेऊए नांओं अर्थ आसा कि सह्मनअ करी करै, रह सुबै बिशबासा करनै का रोकदअ लागी।
\v 9 तैबै शाऊलै, ज़सरअ नांअ पौलुस बी आसा, पबित्र आत्मां करै भरुई तेऊलै टकटकी लाई करै बोलअ कि
\v 10 “हे सारै कपट और च़लाकी करै भरुऐ दै शैताने शोहरूआ, सकल धर्में बैरीआ, तंऐं प्रभूओ सिधअ रसतअ टेढअ करनअ लाअ छ़ाडी कि नांईं?
\v 11 ऐबै भाळ, प्रभूओ हाथ आसा ताह परैंदै लागअ द; और तूह रहणअ थोळै धैळै कांणअ और ताखा निं सुरज़ धेछणअ: तैबै नढैऊऐ तेऊए आछी हुई काणीं और तेऊ का धेछुअ न्हैरअ और सह लागअ ओर्ही-पोर्ही ठणाकदअ कि तेऊओ कुण हाथ ढाके।
\v 12 तैबै सुबै प्रभूए उपदेशा शुणीं हूअ रहैन और ज़ुण तिधी हुअ त तेता भाळी करै किय बिश्बास।
\v 13 पौलुस और तेऊए साथी पाफुसा का ज़हाज खोह्ली करै पुजै पंफूलिआ देशे पिरगा और यहून्ना नाठअ तिंनां छ़ाडी करै येरूशलेमा लै बापस फिरी।
\v 14 और पिरगा का आजू नाशी करै पुजै तिंयां पिसदिआ देशे अंताकिआ और सबते धैळी तिंयां आराधनालै दी नाशी बेठै।
\v 15 तिधी बबस्था और भबिशयाबगते कताबा पह्ळणैं बाद सरदारै तिंनां लै बोलअ कि भाईओ, ज़ै लोगा लै उपदेश दैणां लै थारै मनै किज़ै आसा ता तै बोला।
\v 16 तैबै पौलुसै खळै उझूई करै हाथा करै शारअ करी करै बोलअ कि हे इसराईलीओ ओर परमेश्बरा का डरनै आळैओ, शुणां।
\v 17 इना ईसराईली लोगे परमेश्बरै म्हारै दाद बाब च़ुनै और ज़धू ईंयां मिसर देशै परदेसी ह्ई करै रहा तै, ता तिंनें की बडी भारी तरक्की; आओ आपणीं बलबंत भुज़ा करै आणैं तिधा का छ़ड़ैऊई।
\v 18 और च़ाह्ळी साला तैणीं रह सह तिंनें ज़ंगलै सेहंदअ लागी।
\v 19 और कनान देशै साता ज़ातिओ नाश करी करै तीनो देश कोई साढै च़ार शौआ साला लै दैनअ इना लै रहणा लै।
\v 20 एता बाद तेऊ सामुएल भबिशयाबगता तैणीं बणांऐं न्यायी।
\v 21 एता बाद मांगअ तिंनैं एक राज़अ, तैबै परमेश्बरै च़ाह्ळी साला तैणीं बिन्यामीन गोत्रा का दैनअ तिंनां लै एक माह्णूं किशो शोहरू शाऊल तिंनां लै राज़अ बणांई।
\v 22 सह किय दूर और तेऊ बाद बणांअ दाऊद राज़अ; ज़सरै बारै तेऊ गुआही दैनी कि मूँह आसा ग्अ द आपणैं मना मताबक एक माह्णूं यिशैओ शोहरू दाऊद भेटी। तेऊई करनी मेरी इछा पूरी।
\v 23 और तेऊए ई खानदानी का परमेश्बरै आपणीं प्रतिज्ञा ज़ुण की ती तेते साबै ईसराईला सेटा एक मोक्ष दैणैं आळअ भेज़अ, अर्थात यिशू मसिह।
\v 24 ज़सा एछणैं का पैहलै यहून्ना सोभी इसराईली लै मना बदळणैंओ बपतिस्मैंओ प्रच़ार किअ।
\v 25 ज़ाऊं यहून्ना आपणीं फेरी पूरै करनै आळअ त, ता तेऊ बोलअ ईहय कि तम्हैं मूँह किज़ै समझ़ा? हूँ निं सह आथी! हेरा, मूँह बाद आसा एक एछणैं आळअ, हूँ निं तेऊए पैरे ज़ुती खोळणैं लाईक बी आथी।
\v 26 हे भाईओ, तम्हैं ज़ुण इबराहिमे संताना आसा, और तम्हैं ज़ुण परमेश्बरा का डरा, तम्हां सेटा आसा हेरअ द सह उदधारो बच़न भेज़ी।
\v 27 किल्हैकि येरूशलेमां दी रहणैं आळै और सरदारै निं सह बछ़ैणअ, और भबिशयाबगते गला समझ़ी ज़ुण हर सातुऐ धैळै पह्ळी करा, ईहय करै तेऊ लै दोश लाई की तिंयां पूरी।
\v 28 तिंनां निं मारनै जोगी तेऊ दी किछ़ै दोष भेटअ, तैबी बी की तिंनैं पिलातुसा का अरज़ कि एऊ पा मारी।
\v 29 और ज़ाऊं तिंनैं तेऊए बारै लिखी दी गला पूरी की, ता सह तिंनैं क्रूसा का थुआळी डाहअ कबरा दी दाबी।
\v 30 पर परमेश्बरै किय सह मूँऐं दै बिच़ा का ज़िऊंदअ।
\v 31 और सह तिंनां संघै ज़ुण गलीला का तेऊ संघै आऐ दै थियै खासै धैळै तैणीं खांदअ-पिंदअ और धेछदअ लागी। लोगा सह्मनै आसा ऐबै तिंयां बी तेऊए गुआह।
\v 32 और हाम्हैं शणांऊंआ तम्हां का तेसा प्रतिज्ञे बारै, ज़ुण म्हारै बाब दादै का की थी; सुसमाच़ार।
\v 33 कि परमेश्बरै प्रभू यिशू ज़िऊंदै करी करै, सहैई प्रतिज्ञा म्हारी संताना लै पूरी की, ज़िहय भज़ना दी बी आसा लिखअ द कि तूह मेरअ पुत्र, आझ़ ई आसा किय द तूह मंऐं पैदा।
\v 34 और तेऊए एसा रिती मूंऐं दै का ज़िऊंदै करने बारै बी कि सह निं कधि लोळी शळअ, तेऊ आसा बोलअ द ईहअ कि मूँह करनी दाऊदे पबित्र और अटळ किरपा तम्हां लै।
\v 35 तैहीता तेऊ एकी भज़ना दी बी आसा बोलअ द कि ताह निं आपणैं पबित्र ज़ना शळणैं दैणअ।
\v 36 किल्हैकि दाऊद ता परमेश्बरे इच्छा दी आपणैं ज़मानै सेऊआ करी करै मूंअ और आपणैं बाब दादै सेटा लै नाठअ और शळअ बी।
\v 37 पर ज़ुण परमेश्बरै ज़िऊंदअ किअ, सह निं चिजअ-शळअ आथी।
\v 38 तैहीता हे भाईओ, एसा गला ल्ऐ तम्हैं समझ़ी कि एऊई करै भेटा तम्हां पाप क्षमा करनेओ सुसमाच़ार।
\v 39 और ज़सा गला करै मूसा नबिए बबस्था करै निर्दोश निं ह्ई सकदै तै, तीना सोभी का एक बिशबास करनै आळअ ह्आ यिशू करै निर्दोश।
\v 40 एते तैणीं रहा चतैन, ईहअ निं ह्आ कि ज़ुण भबिशयाबगते कताबा दी आअ द आसा,
\v 41 सह तम्हां परैंदै बी एछे कि हे निन्दा करनेआळैओ, भाळा, और झशकिआ, और खतम ह्आ। किल्हैकि मूँह करनअ थारै धैळै ईहअ काम, ईहअ काम कि ज़ै तम्हैं तेते च़रच़ा शुणें, ता तम्हैं निं कधि तेतो भरोसअ करनअ।
\v 42 तिंनें बागै निखळदा ई लोगै की तीना का अरज़ कि आगलै हबतै शणांऊंऐं हाम्हां का इना गला भी।
\v 43 और ज़ाऊं सभा उझ़ूई ता यहूदी और यहूदी मत्ता दी आऐ दै मांझ़ै क्ई हुऐ बरनबास और पौलुसा पिछ़ू; और तीनै तीना का गला करी करै समझ़ाऊऐ कि परमेश्बरे गुण-जशा दी रहा बणीं।
\v 44 आगलै हबतै नगरीए सोभ लोग हुऐ परमेश्बरे बच़ना शुणैं कठा।
\v 45 पर यहूदी तिंनां खासै लोगे छ़ुंडा भाळी ज़ळै दिला का और निंदा करदी लागै पौलुसे गले बिरोधा दी बोलदै।
\v 46 तैबै पौलुस और बरनबासै नडर ह्ई करै बोलअ, कि परमेश्बरो बच़न शणांऊणअ पैहलै तम्हां का; पर ज़ै तम्हैं तेऊ दूर करा और आपणैं आप अनंतजिऊणा जोगी नांईं बणां, ता भाळा, हाम्हां फिरनअ होरी ज़ाती बाखा लै।
\v 47 किल्हैकि प्रभू आसा दैनी दी हाम्हां लै अह आज्ञा कि मंऐं आसा तम्हैं होरी ज़ाती लै ज्योती बणांईं दी, ताकि पृथूईए कुणैं-कुणैं तैणीं मोक्षे दूआर होए।
\v 48 ईहय शुणीं करै हुऐ होरी ज़ातीए खुशी, और तिंयां लागै परमेश्बरे बच़ने बड़ाई करदै और ज़ेतरै अनंत ज़िऊंणा लै च़ुनै तै तीनै किय सोभी बिशबास।
\v 49 तैबै लागअ  प्रभूओ बच़न सारै देशै फैलदअ।
\v 50 पर यहूदी खांनदानी बेटळी, भगत और नगरीए बडै लोग उकसाऊऐ और पौलुस और बरनबासा लै उपद्रभ करी करै काढै तींयां तिधा का बागै।
\v 51 तैबै तिंयां तिंनें सह्मनै पैरा का धूळअ ठुळकी करै नाठै इकुनियुमा लै51 और च़ेलै रहै आनंद और पबित्र आत्मां करै परिपूर्ण हंदै लागी।
\c 14
\v 1 इकुनियुमैं हुअ ईहय कि तींयां नाठै यहूदिए आराधनालै लै संघा-संघा, और तिंनैं की एही गला कि यहूदी और यहूनानीं बिच़ै किय क्ई लोगै बिशबास।
\v 2 पर ज़सा नांईं मनणअ त, तिंनैं यहूदी उकसाऊऐ होरी ज़ातीए लोग तिंनां भाईए खलाफ, और क्ई बगाळै कियै।
\v 3 और तिंयां रहै क्ई धैळै तैणीं तिधी और प्रभूए भरोसै बडी हिम्मता संघै लागै बच़ना शणांऊंदै। और प्रभू बी तीने हाथै करै बडै-बडै च़िन्ह रहैऊई करै और अद्भुत नोखै काम करी करै गूण-जशे बच़ने गुआही दैआ तै।
\v 4 पर नगरीए लोगा बिच़ै पळी फूट, और ईहअ करै क्ई हुऐ यहूदी बाखा लै और क्ई हुऐ प्रेरिता बाखा लै।
\v 5 पर ज़ाऊं होरी ज़ातीए लोग और यहूदी तीना लै बुराई करना लै और तिंना लै पाथरे ढोआ दैणा लै यहूदी और तिंनें सरदारा संघी आऐ।
\v 6 ता तिंनां का गअ एसा गलो थोग लागी, और तिंयां भागै लुकाऊनिए लुस्त्रा और दिरबे नगरी लै और ओरी-पोरीए देशा लै।
\v 7 और तिधी रहै सुसमाच़ारा शणांऊंदै लागी।
\v 8 लुस्त्रा नगरी त एक आदमीं बेठअ द सह त ज़ल्मां ओर्ही लैंगळअ और तेऊए निं हांडदअ त और आपणीं ज़िंदगी निं सह किधि हांडअ-फिरअ त।
\v 9 सह त पौलुसा लागअ द गला करदै शुंणअ और पौलुसै भाळअ तेऊ बाखा लै टकटकी लाई करै कि एऊ आसा ठीक हणेंओ बिशबास।
\v 10 और पौलुसै ज़ोरै बोलअ कि आपणैं पैरा दी खह्ळू सिधअ, तैबै सह छाह्ळ दैई करै लागअ हांडदअ-फिरदअ।
\v 11 लोगै पौलुसे एऊ च़मत्कारा भाळी करै लुकाऊनिआ बोली दी बोलअ कि देबतै होथै हाम्हां बिच़ा लै।
\v 12 और तिनै बोलअ बरनबास, ज्यूस और पौलुसा लै हिरमेस देबतअ किल्हैकि सह त गला करना लै मुखिअ।
\v 13 और ज्यूस देबतेए मांदरे पज़ैरै ज़ुण तेसा नगरी सह्मनै त, तेऊ एक गाभू और फूले हार नगरीए प्र्ऊळी सेटा आणैं तिना लै बळी च़ढाऊणा लै।
\v 14 पर ज़ाऊं बरनबास और पौलुस प्रेरिता का ईहय थोग लागअ ता तीनै आपणैं झिकळै धेळै और लोगा बिच़ा लै ठुहरै संघा तिंनैं ज़ोरै-ज़ोरै बोलअ ईहय कि हे लोगो, तम्हैं अह किज़ै लाअ करी?
\v 15 हाम्हैं  बी आसा तम्हां ज़िहै ई दुखा-सुखा भोगणैं आळै आदमीं, और तम्हां का शणांऊंआ सुसमाच़ार कि तम्हैं इना बेकार च़िज़ा का ज़ुदै ह्ई करै ज़िऊंदै परमेश्बरा बाखा लै फिरा, ज़ुणीं सरग, धरती, समुंदर और ज़ुण बी तेथ दी आसा, सोभै गला बणांईं।
\v 16 तेऊ दैनअ आझ़ा का पैहलै ज़मानैं सोभी ज़ाती आपणीं-आपणीं बाता हांडणैं।
\v 17 तैबी बी निं सह आपू गुआह बिह्णीं रहअ; पर भलाई रहअ करदअ लागी और सरगा का पाणीं बरशाऊंदअ, फळै फळूटे ऋतू दैंदअ और थारै मना रहअ रोटी-पांणीं करै बडी खुशी दी भरदअ लागी।
\v 18 और ईहय बोली करै बी तीनै तिंयां बडी मुशकळ जाई करै बळी करनै का रोकै कि तिंनां लै बळी निं करा।
\v 19 पर क्ई यहूदी अंताकिआ और इकुनिअम का एछी करै तिंयां लोग कियै आपू बाखा लै और पौलुसा लै दैनअ पाथरो ढो और तिंनैं मूँअ द समझ़ी करै निंयं सह घिशी करै नगरी बागा लै।
\v 20 पर ज़ाऊं होर च़ेलै आऐ और तेऊ फेर खह्ळुऐ, ता सह उझ़ुअ खळअ और तेखअ नाठअ नगरी भितरा लै; ता दुजै धैळै नाठअ बरनबासा संघै दिरबे लै।
\v 21 और तिंयां तेसा नगरीए लोगा लै सुसमाच़ार शणांऊंईं करै, क्ई च़ेलै बणांईं करै लुस्त्रा और इकुनिअम बाती फिरै अंताकिआ लै बापस।
\v 22 और तिंयां रहै च़ेलेए मना स्थिर करदै उपदेशा दैंदै कि हाम्हां लागणअ बडै क्लेश भोगी करै परमेश्बरे राज़ा दी नाशणअ।
\v 23 तेखअ बणांऐं तिंनैं हरेक कलिसिआ दी तिंनां लै मुखियै, और उपबासा संघै प्राथणा करी करै सबाळै तिंयां प्रभूए हाथै ज़हा दी तिंनैं बिशबास किय त।
\v 24 तेखअ पुजै तिंयां पिसदिआ बाती हांडदी पंफूलिआ।
\v 25 तिधा का पिरगा नगरी बच़न शणांऊंईं करै पुजै तिंआं अटालिआ;
\v 26 ता; तिधा का बेठै तिंयां ज़हाजा दी और अंताकिआ लै आऐ ज़िधा का तिंयां तेऊ कामा लै ज़ुण तिंनै पूरअ किय त परमेश्बरे गूणा-जशा लै सभाळै तै।
\v 27 तिधी पुजी करै तिंनैं कलीसिआ कठा की और तिंनां सोभी का सोभ गला खोज़ी कि तिंनां संघै ह्ई करै परमेश्बरै किहै-किहै बड़ै-बड़ै काम कियै और होरी ज़ाती लै बी खोलअ बिश्बासा करना लै दुआर28 तेखअ रहै तिंयां च़ेलै संघै खासै धैळै तिधी।
\c 15
\v 1 तेखअ आऐ क्ई लोग यहूदिआ का और तिंयां लागै बिशबासी भाई लै ईहय सखाऊंदै कि ज़ै मूसा नबीए रिती रबाज़े साबै थारअ खतनअ नांईं होए ता तै निं तम्हैं मोक्ष भेटी सकदअ।
\v 2 ज़ाऊं पौलुस और बरनबासो तीना संघै बडअ भारी झ़गळअ और बाद-बिबाद हुअ, ता ईहय फैंसलअ हुअ कि पौलुस, बरनबास और हामा मांझ़ै क्ई होर भाई एसा गले बारै फैंसलै लै नाशा येरुशलेमा लै प्रेरिता और प्राच़ीना सेटा लै।
\v 3 तैबै मंडळी तिंयां बिदा किऐ और दूर तैंणीं दैनै छ़ाडी। तेखअ तिंयां फिनाकै और सामरिआ बाती होरी ज़ातीए मना बदळणें समाच़ार नाठै शणांऊंदी और सोभी भाई लै दैनअ बडअ आनंद।
\v 4 ज़ाऊं तिंयां येरूशलेमै पुजै ता कलिसिआ, प्रेरित और प्राच़ीन तिंनां संघै बडी भारी खुशी संघै मिलै। और तिंनैं बी खोज़अ कि परमेश्बरै तीना संघै रही करै किहै-किहै काम कियै।
\v 5 पर फरीसिए पंथा का ज़ुण बिशबासा दी आऐ तै, तिंनां बिच़ा का क्ई बोलअ ईहय कि, तिंना लै खतनै करने और मूसा नबीए बबस्था मनणैं आज्ञा च़ाहिए दैणीं।
\v 6 तैबै प्रेरित और प्राच़ीन एसा गले बारै बच़ारा करदै हुऐ कठा।
\v 7 खासै बाद-बिबाद हणैं का बाद पौलुसै खळै ऊझ़ूई करै तिंनां सोभी लै बोलअ, हे भाईओ, तम्हां का आसा थोग कि खासै धैळै ग्ऐ तेसा गला बिती कि परमेश्बरै च़ुनअ हूँ तम्हां बिच़ा का कि मेरै मुंहां का हो ज़ाती बी सुसमाच़ार शुणीं करै बिशबास करे।
\v 8 और मनें गला परखणैंआळै परमेश्बरै तिंनां लै बी हाम्हांई ज़ेही पबित्र आत्मां दैई करै तीने गुआही दैनीं।
\v 9 और बिशबासा करै तिंनें मन शुध करी करै हाम्हां और तिंनां दी निं किछ़ै भेद डाहअ।
\v 10 ता ऐबै किल्है आसा तम्हैं लागै दै परमेश्बरा परखदै? कि च़ेलेए कैळै पाणअ ईहअ जूँ कि ज़सा ना म्हारै बाब दादै च़की सकै और ना हाम्हैं च़की सकदै।
\v 11 पर हाँ, म्हारअ आसा ईहय प्रण कि ज़ेसा रिति तिंनां प्रभूए क्रिपा दी उद्धार पाणअ, तेसाई रिती पाणअ हाम्हां बी।
\v 12 ज़ाऊं सारी सभा च़ुपच़ाप ह्ई करै बरनबास और पौलुसे गला शुंणदी लागी कि परमेश्बरै तिंनां करै होरी ज़ाती दी किहै-किहै च़िन्ह और अद्भुत काम कीयै।
\v 13 ज़ाऊं तिंआं चुप हूऐ ता याकुब लागअ बोलदअ ईहअ कि
\v 14 हे भाईओ, मेरी गला शुणां, शमौंनै बोलअ ईहय कि परमेश्बरै पैहलै-पैहल होरी ज़ाती लै केही किरपा दृष्टि की कि तिंनां बिच़ा का आपणैं नांओआ लै लोगा बणांऐं।
\v 15 एता संघै मिला भबिशयाबगते ईंयां गला; ज़िहय शास्त्रा दी लिखअ द आसा कि
\v 16 एता बाद च़कणअ मूँह भी दाऊदो ढूळअ द डेरअ और तेऊए ढुळै दै घरे मेट करनैं मूँह दबारै खळै।
\v 17 तैहीता कि बच़ै दै माह्णूं, अर्थात ज़ुण होर ज़ाती बी ज़ुण मेरै नांओऐ आसा, तिंयां बी प्रभू लोळे।
\v 18 अह बोला सहैई प्रभू ज़ुण संसारे उत्‍पति का इना गलो समाच़ारा आसा दैंदअ लागअ द।
\v 19 तै आसा मेरअ बच़ार ईहय कि होरी ज़ाती का बी ज़ुण लोग परमेश्बरा बाखा लै फिरा, तिंनां लै निं दुख दैआ।
\v 20 पर तिंनां लै भेज़ा ईहय लिखी करै कि, तिंयां मुरतिए अशुधता, भ्यबिचार और मरोकै दै मासा और लोहू का रहा दूर।
\v 21 किहैल्कि पराणैं ज़मानै ओर्ही नगरी-नगरी मूसा नबिए बबस्था आऐ प्रचार करदी और हर सातुऐ धैळै पह्ळा इना आराधनालै दी।
\v 22 तैबै सारी कलिसिआ संघी प्रेरित और प्राच़ीना बी लागी अह गल बधिया कि आपू बिच़ा का च़ुना क्ई आदमीं, अर्थात- यहूदा ज़सा लै बरस्बा बोला और सिलासा, ज़ुण होरी भाई मांझ़ै मुखियै तै, तीना भेज़ा पौलुस और बरनबासा संघै अंताकिआ लै।
\v 23 और तिंनें हाथै भेज़अ ईहय लिखी कि अंताकिआ, सुरिआ और किलकिआ दी रहणैं आळै भाईओ ज़ुण होरी ज़ाती का आसा, प्रेरित और प्राच़ीन भाईए तरफा का नमस्कार!
\v 24 हाम्हैं शुणअ ईहय कि हाम्हा मांझ़ै क्ई तिधी एछी करै डरैऊऐ तम्हैं आपणीं गला करै, और थारै मन उल्टाऊऐ तिंनैं, पर हाम्हैं निं तीना लै एसा गला करनै आज्ञा दैनीं ती।
\v 25 तैहीता ऐबै हाम्हैं एक मन ह्ई करै ठीक–ठाक समझ़अ कि च़ुनैं दै माह्णूं, आपणैं प्यारै बरनबास और शाऊल भेज़ै हाम्हैं तम्हां सेटा लै।
\v 26 ईंयां दूई आदमीं आसा ईहै ज़ुणीं आपणैं प्राण बी म्हारै प्रभू यिशू मसिहे नांओंआ लै खातरै दी पाऐ।
\v 27 और हाम्हैं भेज़ै यहूदा और सीलास बी, और तिंनां हेरनीं सारी गला आपणैं मूँहा का बी तम्हां का खोज़ी।
\v 28 पबित्रात्मां, और हाम्हां लागी एही ठीक कि ज़रूरी गला छ़ाडी निं तम्हां लै होर किछ़ै बोझ़ पाणअ,
\v 29 कि तम्हैं मुरती सह्मनै बळी किऐ का, और खूना का, और मरोकी करै मारै दै मासा का और भ्यभिचारा का का रहै दूर। इना सोभी गला का ज़ै तम्हैं दूर रहे, तै हणअ थारअ भलअ। और होर आजू तम्हां सोभी लै शुभकामना।
\v 30 तेखअ तिंयां बिदा ह्ई करै अंताकिआ पुजै, और सभा कठा करी करै च़िठी पह्ळी।
\v 31 और तिंयां हुऐ पह्ळी करै उपदेशे गला शुंणीं बडै भारी खुश।
\v 32 और यहूदा और सिलास तै आपू बी भबिशयाबगता, तिंनैं बी क्ई गला करै च़ेलै कियै स्थिर।
\v 33 तैबै तिंयां थोळै धैळै तिधी रही करै तिंनां भाई का बडी शांती दी बिदा हुऐ कि आपणैं भेज़णैं आळै सेटा नाशे।
\v 34 पर सिलासा लागअ तिधी रहणअं शोभलअ।
\v 35 ता पौलुस और बरनबास रहै अंताकिआ दी और होर बी क्ई लोगा संघै रहै प्रभूए बच़ना बांडदै और सुसमाच़ारा शणांउंदै लागी।
\v 36 थोळै धैळै बाद पौलुसै बरनबासा लै बोलअ कि ज़सा-ज़सा नगरी हाम्हैं परमेश्बरो बच़न लोगा का शणांऊंअ द आसा, च़ाला, हाम्हां एछणीं तिंनां भाईऐ हेर सभाळ करी कि तिंयां किहै आसा?
\v 37 तैबै बरनबासै यहून्ना ज़सा लै मरकुस बोला, संघा निंणेंओ बच़ार किय
\v 38 पर पौलुसै किय नांईं किल्हैकि सह फिरअ त पिछ़ली बारी बापस और कामा लै निं तिंनां संघै नाठअ त।
\v 39 और तिंनां बिच़ै हूई एही दूई गला कि तिंयां हुऐ आपूई मांझ़ै ज़ुदै। तैबै बरनबास नाठअ मरकुसा संघा नींई करै ज़हाजा दी कुप्रुसा लै,
\v 40 पर पौलुसै च़ुनअ सिलास और होरी भाई का परमेश्बरे हाथै सभाळी करै च़लअ41 और पौलुस कलीसिआ स्थिर करदी, सूरिआ और किलकिआ बाती हांडदी निखळअ।
\c 16
\v 1 तेखअ नाठअ सह दिरबे लुस्त्रा लै बी, और भाळा, तिधी त एक तिमुथियुस नांओं एक चेलअ, सह त एकी बिशबासी यहूदिनींओ चेलअ पर तेऊओ बाब त यूनानी।
\v 2 तेऊओ त लुस्त्रा और इकुनिउमें सोभी भाई बिच़ै भलअ नांअ।
\v 3 पौळुसै च़ाहअ ईहय कि अह निंणअ मूँह आपू संघै और ज़ुण यहूदी लोग तिंनां ज़ैगा थियै; तिंनें तैणीं किय पौलुसै तिमूथियूसो खतनअ; किल्हैकि तिंना का बी त थोग कि एउओ बाब आसा युनानी।
\v 4 और नगरी-नगरी नाशदी तिंयां तिंनां बिधी बधाना ज़ुण येरूशलेमा का प्रेरितै ओर प्राच़ीनैं ज़रूरी समझ़ै तै तीना मनणा लै रहा तै तिंयां पजैळदै लागी।
\v 5 ईहअ करै रही कलिसिआ स्थिर हंदी लागी और गिणती दी रही हर धैळै बढदी लागी।
\v 6 और तिंयां फ्रूगिआ और गलातिआ देशा बाती नाठै और पबित्र आत्मां किय तीना लै एशीआ दी बच़न शणांऊंणा लै नांईं।
\v 7 और तिंयां मुसिआ नेळ पुजै और तिंनै च़ाहअ पपितुनिंआ लै नाशणअ पर प्रभू यिशूए आत्मां निं तिंनां तिधा लै नाशणैं दैनअ।
\v 8 तैबै तिंयां मुसिआ बाती हंदी नाठै ता तिंयां पुजै त्रोआस।
\v 9 और पौलुसै भाळअ राची एक दर्शण कि एक मकिदुनीं आदमीं खह्ळूअ और तेऊ अरज़ करी करै बोलअ पारा बाखा उतरी करै एछ मकिदुनिंआ लै और म्हारी मदद कर।
\v 10 और पौलुसै भाळअ राची एक दर्शण कि एक मकिदुनीं आदमीं खह्ळूअ और तेऊ अरज़ करी करै बोलअ पारा बाखा उतरी करै एछ मकिदुनिंआ लै और म्हारी मदद कर।
\v 11 ता, त्रोआसा का ज़हाज खोल्ही करै हाम्हैं सिधै सुमात्रा और दुजै धैळै पुजै निआपुलिस।
\v 12 तिधा का पुजै हाम्हैं फिलिपी ज़ुण मकिदुनिआ देशे बडी नगरी आसा और रोमींए बस्ती आसा। और हाम्हैं रहै तेसा नगरी थोळै धैळै।
\v 13 सबते धैळी नाठै हाम्हैं नगरी बागै नदीए कनारै ईहअ समझ़ी करै कि तिधी भेटणीं हाम्हां शांत प्राथणा करनें ज़ैगा; और तिधी पुजी करै बेठै और तिधी ज़ुण बेटळी कठा ती हूई दी  तिना संघै लागै गला करदै।
\v 14 और लुदिआ नांओंए थुआथिरा नगरीए बैंज़णीं रांगे झिकळै बेच़णैं आळी एक भगत बेटळी ती शुंणीं लागी दी और प्रभू तेसरअ मन खोल्हअ ताकि पौलुसे गला दी मन लाए।
\v 15 और ज़ाऊं तेसा पूरै घरानै संगी बपतिस्मअ ल्अ ता तेसा की अरज़ कि ज़ै तम्हैं मूँह प्रभूए बिशबासण समझ़ा ता तै रहा तम्हैं मेरै घरै। और तेसा निंयैं हाम्हैं मनैंऊंई।
\v 16 ज़ाऊं हाम्हैं प्राथणा करनें ज़ैगा लै तै नाशदै लागै दै; ता तिधी भेटी हाम्हां एक दासी और तेसा दी भाबी बोळणैं आळी दुष्टात्मां; और भाबी बोली करै खटा ती सह क्ई ढबै आपणैं मालका लै ।
\v 17 सह लागी हाम्हां और पौलुसा पिछ़ू एछी करै लैळा लांदी कि हे माह्णूंआं परमप्रधान परमेश्बरे दास, ज़ुण हाम्हां का उद्धारे कथैआ शणांऊंआ।
\v 18 सह रही क्ई धैळै तैणीं ईहअ ई करदी लागी, पर पौलुस हुअ बडअ भारी दुखी, और मूँह फरेऊई करै तेसा आत्मा लै बोलअ, “हूँ बोला ताल्है यिशुए नांऊंऐं कि एसा का निकळ पोर्ही।” और सह आत्मा निखळी तेभी पोर्ही।
\v 19 ज़ाऊं तेसरै मालकै भाळी कि म्हारी कमाईए आशा हुई ऐबै खतम, ता तिंनैं पौलुस और सीलास तिंनैं ढाकै और तिंयां आणैं च़फै दी प्रधाना सह्मनै लै खिंची करै।
\v 20 और तीनै फौज़दारीए हाकमा सेटा नाशी करै बोलअ, “ईंयां लोग आसा यहूदी, इनै लाई म्हारी नगरी बडी हलचल मचाऊई।
\v 21 और एही गला लाई इनैं खोज़ी कि तिंयां ग्रहण करनीं या मनणीं आसा रोमीं लै बूरी।
\v 22 ज़ाऊं भीळै लोग तिंनां लै कठा ह्ई करै च़िकदै आए ता हाकमैं तिंनें झिकळै धेळै और तीना लै दैनीं बैंता करै च़िकणें आज्ञा।
\v 23 और बडै भारी बैंत बाही करै पाऐ तिंयां जेहला दी बंद करी, ओर दरोगै लै दैनअ हुकम कि इनो डाहै धैन।
\v 24 और दरोगै बी एही आज्ञा शुणीं करै डाहै तिंयां भितरली खुडी बंद करी और तीने पैर डाहै काठा दी टोकी।
\v 25 आधी राचीए बगती पौलुस और सिलास तै लागै दै प्राथणां करदी भज़नां गांदै और तिंयां होर कैदी तै शुणैं लागै दै।
\v 26 हेरा-हेरी हुई तिधी ज़ाज़री और इधी तैंणीं कि जेहले आथरी हिली-च़ुकी, और नढैऊऐ दुआर खुल्है और सारै बंधन बी खुल्है।
\v 27 और दरोगअ उझ़ुअ खळअ, और जेहले दुआर खुल्है भाळी करै तेऊ सोच़अ ईहय कि तींयां कैदी भागै, ता तेऊ तलबार काढी और आपणैं आप च़ाहअ तेऊ मरनअ।
\v 28 पर पौलुसै ज़ोरै हाक पाई बोलअ कि आपू लै निं किछ़ करी, हाम्हैं सोभै आसा इधी।
\v 29 तैबै तेऊ लाटू शादअ और सह नाठअ भितरा लै और झिळदी-कांबदी पौलुस और सिलासे पैरै पळअ।
\v 30 और तिंयां आणैं तेऊ बागा लै और बोलअ, हे सहाबो, मोक्षा पाणां लै हूँ कै करूँ?
\v 31 तिनै बोलअ, प्रभू यिशू मसिह दी कर बिशबास , तै भेटणअ ताह और तेरै घरानै उद्धार।
\v 32 और तिंनैं तेऊलै और तेऊए सारै घरानैं का प्रभूओ बच़न शणांऊंअ।
\v 33 और राची तेसाई घळी तेऊ तिंयां निंयैं और तीनें ज़खम धोऐ और पौलुसै दैनअ तीना लै बपतिस्मअ।
\v 34 और तेऊ तिंयां आपणैं घरै नींईं करै तिंनां का रोटी पाणीं खैऊई-पणैंऊंईं और सारै घरानैं संघी परमेश्बरा दी बिशबास करी करै भेटअ तीना बडअ भारी आनंद।
\v 35 ज़ाऊं दुजी धैळी हुई ता, हाकमैं आपणैं सपाहीए हाथै फैळअ भेज़अ कि तिंनां माह्णूं छ़ाडा पोर्ही।
\v 36 दरोगै खोज़ी ईंयां गला पौलुसा का कि हाकमैं दैनीं तम्हां छ़ाडणेंए आज्ञा और ऐबै नाशा तम्हैं रांबळै करै।
\v 37 पर पौलुसै तेऊ लै बोलअ, तिंनैं हाम्हां लै ज़ुण रोमीं माह्णूं आसा, बिणां कोई दोषै हाम्हैं सोभी लोगा सह्मनैं च़िकै और जेहला दी बी पाऐ, ऐबै बोला कि च़ुपच़ुपै नाशा? ईहय निं हंदअ, पर तीना बोला ईहअ कि आपै एछा इधा लै और तेखअ निंयां हाम्हां बागा लै।
\v 38 तिंनैं सपाही बी खोज़ी सारी गला हाकमा सेटा, और तिंयां ईहय शुणीं करै कि ईंयां आसा रोमीं तिंयां डरै।
\v 39 और तिंनै आपै एछी करै तिंयां मनैंऊंऐं, और बागै नीं करै की एही अरज़ कि एसा नगरी का नाशा दूर40 तिंयां जेहला का निखळी करै लुदिए घरा लै, और होरी भाई सेटा मिली करै तीनैं तिना लै शांती दैनी, और तेखअ लागै तींयां तिधा का हांडदै।
\c 17
\v 1 तेखअ तिंयां अम्फिपुलिस और अपूलोनिआ बाती थिस्सलुनके नगरी आऐ, और तिधी त यहूदिओ एक आराधनाल्य।
\v 2 और पौलुस आपणीं रितिए साबै तिंना सेटा लै नाठअ, और चिई हबतै तैणीं किय तिंनां संघै बाद-बिबाद।
\v 3 और तिंनां का तेतो अर्थ खोल्ही-खोल्ही करै समझ़ाऊअ कि मसिहो दुख भोगणअ, और मरी करै ज़िऊंदै हणअ त ज़रूरी, और अहैई यिशू, ज़सरी हूँ तम्हां का कथैया शणांऊंआ, अह आसा मसिह।
\v 4 तिंनां मांझ़ै क्ई, और भगत युनानीं मांझ़ै क्ई, और बडी भारी खांनदानीं बेटळी मनअ प्रभू यिशू मसिह, और तिंयां पौलुस और सीलासा संघै मिलै।
\v 5 पर यहूदी ज़िदै मारै बज़ारू लोगा मांझ़ै क्ई दुष्ट लोग कियै आपू संघा और भीड़ लाई करै लागै सारी नगरी हाल्लै-गोल्लै करदै, और यासोनै घरै हामलअ करी करै च़ाहअ सह बागा लै काढणअ।
\v 6 सह निं तिंनां तिधी भेटअ और तींयां नाठै झांशा-तरुंगा काढदी और ईहय बोलदी कि यासोने होरी साथी भाई आणा नगरे हाकमा सेटा लै खिंची कि ईंयां लोग ज़ुणीं संसार उल्टअ पुल्टअ किय, ईंयां आऐ इधी बी।
\v 7 और यासोनैं डाहै तिंयां आपणैं घरै और ईंयां बोला ईहय कि यिशू आसा राज़अ, और कैसरे कानूना मनणा लै करा तिंयां बिरोध।
\v 8 और तिंनै लोगा और नगरीए हाकमा का एही गला खोज़ी तिंयां बी डरैऊऐ।
\v 9 और तिंनैं यासोन और बाकी लोगे मुच़लकै भरै और तिंयां छ़ाडै।
\v 10 और होरी भाई राची भितरी तेभी पौलुस और सिलास भेज़ै बीरिआ लै और तींयां तिधी पुजी करै नाठै यहूदिए आराधनालै लै।
\v 11 ईंयां लोग थियै थिस्लुनिके यहूदी का भलै और तिंनै बड़ी लालसा करै बच़न मनअ और धैळ रहै तिंयां शास्त्रा दी लोळै लागी कि ईंयां गला सच्च़ी आसा कि नांईं।
\v 12 ता तिंना बिच़ै क्ई, और युनानी खांदानी बेटळी मांझ़ै, और मरधा मांझ़ै किय क्ई बिशबास।
\v 13 पर ज़ाऊं थिस्लुनिके यहूदी का थोघ लागअ कि पौलुस आसा लागअ द बीरिआ दी बी प्रच़ारा करदअ, ता तिंयां आऐ तिधी बी लोगा उकसाऊंदै और हाल्लै-गोल्लै करदै।
\v 14 तैबै होरी भाई पौलुस तेभी तिधा का बिदा किय कि समुंदरे कनारै नाश, पर सिलास और तिमुथिउस रहै तिधी।
\v 15 पौलुसा संघणैं आळै पजैळअ सह अथेने तैणीं, और सिलास और तिमुथियुसा लै ईहअ बोली करै हुऐ बिदा कि मूँह सेटा लै एछै छ़ेकै।
\v 16 ज़ाऊं पौलुस अथेने दी तिंनां न्हैळअ त लागअ द, ता नगरिए मुरती भाळी ता तेऊओ दिल ज़ळअ।
\v 17 ता पौलुस आराधनालै दी यहूदी और भगता का च़फै दी ज़ुण लोग भेटा तै तिंनां संघै करा त सह हर धैळै बाद- बिबाद।
\v 18 तैबै इपिकूरी और स्तोईकी पंडता मांझ़ै लागै क्ई तेऊ संघै तर्क बितर्क करदै, और क्ई बोलअ ईहय कि अह बकबादी कै बोळणअ च़ाहा? पर होरी बोलअ ईहय कि अह ज़ाह्णिंआ हाम्हां का कसा होरी देबतेओ प्रच़ारा करनै आळअ। किल्हैकि पौलुस करा त यिशू और पुनरूथाने सुसमाच़ारो प्रच़ार।
\v 19 तैबै तिंनैं सह आपू संघै अरियुपगुसा परैंदा लै निंयं और तेऊ का पुछ़अ, कि हाम्हैं कै एसा गला ज़ाणीं सका कि ज़ुण तंऐं अह नंऊंअ मत आसा आणअ द, अह कै आसा?
\v 20 किल्हैकि तूह शणांऊंआ हाम्हां का नोखी गला, और तैहीता हाम्हैं समझ़णअ च़ाहा कि एतो कै अर्थ आसा?
\v 21 तिनै बोलअ तै कि सोबै अथेनी और परदेसी ज़ुण तिधी रहा तै तिना निं नंऊंईं-न्ऊंईं गला शुळणैं और बोळणैं का सुआई होर किछ़ू कामा दी बगत गुज़ारदै तै।
\v 22 तैबै पौलुसै अरियुपगुसे बिच़ै खह्ळुई करै बोलअ, “हे अथेने लोगो, हूँ आसा लागअ द भाळअ कि तम्हैं आसा हर गला दी देबतै मनणैं आळै।
\v 23 किल्हैकि हूँ त लागअ द हाँडदी-फिरदी थारी पुज़णें च़िज़ा भाळअ, ता मुखा धेछुई एक एही बेदी, ज़सा दी ईहय आसा लिखअ द कि “अनज़ाणैं परमेश्बरा लै।” ता ज़सा तम्हैं बिणां ज़ाणैं भाळै पुज़ा, हूँ शणांऊंआ तम्हां का तेऊओ समाच़ार।
\v 24 ज़ुणीं परमेश्बरै पृथूई और तेते सोभै च़िज़ा बणांईं, सह स्बर्गो और पृथूईओ सुआमीं ह्ई करै हाथा करै बणांऐं दै मांदरा दी निं रहंदअ।
\v 25 ना किज़ी च़िज़े लाळच़ै आदमींए हाथै सेऊआ कराऊंदअ, किल्हैकि सह दैआ आपूई सोभीलै ज़िंदगी, शाह और सोभै गला।
\v 26 तेऊ बणांईं एकी मूळा का संसारे सोभै ज़ाती सारी धरती दी रहणा लै; और तेऊए बणांऐ दै बगत और रहणें ज़ैगा आसा तैही बाह्नी दी।
\v 27 कि परमेश्बरा लोळे, कधि तेऊ टटोळी करै पाऐ, पर तैबी बी निं सह हाम्हां कोही का दूर आथी।
\v 28 किल्हैकि हाम्हैं रहा तेऊदी ही ज़िऊंदै और हांडदै-फिरदै और खळै टेकी; ज़िहअ थारै क्ई कबि बी आसा बोलअ द कि हाम्हैं आसा तेऊए ई बंश।
\v 29 ता परमेश्बरे बंश ह्ई करै हाम्हां अह समझ़णअ आसा गलत कि ईशबर आसा सूनैं-रूपै और पाथरा दी, ज़ुण माह्णूंए कारीगीरी और कल्पणा करी करै आसा बणांऐ दै।
\v 30 एता लै ऐबै परमेश्बर दैआ हर ज़ैगा सोभी माह्णूं लै मना बदळणें आज्ञा।
\v 31 किल्हैकि तेऊ आसा एक धैळी एही डाही दी ज़ेथ परमेश्बरा तेऊ मांह्णूं करै धर्मां दी सारै संसारो न्याय करनअ ज़ुण तेऊ च़ुनअ द आसा, और सह किय मरी करै बी ज़िऊंदअ और ईहअ करी करै की तेऊ अह गल सोभी लै प्रमाणिंत।
\v 32 मरै हुऐ दैओ पुनरूथान शुणीं करै लागै क्ई लोग हासदै ठठै करदै, और क्ई बोलअ ईहअ कि एसा गला शुणूंमैं हाम्हैं ताखा केभै दुजी बारी।
\v 33 एता भाळी करै पौलुस तिधा का निखळअ।1 पर क्ई मांह्णूं हूऐ पौलुसा पिछ़ू और बिशबास किय, ज़सा दी दियुनुसियुस अरियुपगी तै, और दरिस नाओंए एक बेटळी बी ती, और तिंना संघै तै होर बी क्ई लोग।
\c 18
\v 1 एता बाद आअ पौलुस अथेनै छ़ाडी कुरिंथा लै,
\v 2 और तिधी एकी अकबिला नांओंए यहूदी का मिलअ तेऊए ज़ल्म त पुंतुसा का; और तेऊऐ लाळी; प्रिस्किला संघै आअ त सह कुरिंथा लै अतालिआ का नंऊंअ, किल्हैकि क्लौदिउसै दैनीं ती सोभी यहूदी लै रोमा का नाशणें आज्ञा। पौलुस नाठअ तिनां सेटा लै।
\v 3 पौलुस और तिनों त एकी रंगो बपारा करनेओ धांधअ, तैहीता पौलुस तिनां संघै रहअ, और तिंयां लागै कामा करदै, तिनों धांधअ त तांबू, तरपाला बणांणेंओ।
\v 4 और पौलुस हर धैळै नाशा त बादबिबाद करदअ आराधनाळै लै और यहूदी और यूनांनीं बी समझ़ाऊआ त।
\v 5 ज़ाऊं सिलास और तिमुथियुस मकिदुनिंआ लै आऐ, ता पौलुस बच़ना शणांऊंणें धुना दी रही करै यहूदी लै दैआ त गुआही कि यिशू आसा मसिह।
\v 6 पर ज़ाऊं तिंयां बिरोध और निंदा करदै लागै, ता तेऊ आपणैं झिकळै ठुह्ळकी करै तिना लै बोलअ कि थारअ खून लोळी थारै कैळै पळअ, हूँ आसा एता का निर्दोष, ऐबै नाशणअ मूँह होरी ज़ाती सेटा लै।
\v 7 और तिधा का पौलुस तितुस युस्तुस नाओंए एकी परमेश्बरे भगते घरा लै आअ, ज़सरअ घर आराधनालै नेळ त।
\v 8 तैबै आराधनाले सरदार क्रिस्पुसै आपणैं सारै घरानैं संघी प्रभू दी बिशबास किय और क्ई कुरिंथी बी बणैं बिशबासी और बपतिस्मअ ल्अ।
\v 9 और प्रभू राची दर्शणां दी पौलुसा लै बोलअ, डरै निं आथी, खोज़दअ रह लागी, और च़ुप्पी निं रही।
\v 10 किल्हैकि हूँ आसा ता संघा, और कोहै निं ताल्है हानीं करी सकदअ, किल्हैकि नगरी दी आसा मेरै बडै भारी लोग।
\v 11 ईहअ करै पौलुस रहअ तिंनां बिच़ै बच़ना शणांऊंदअ और सखाऊंदअ डेढी साला तैणीं।
\v 12 ज़धू गल्लियो तेऊ देशो हाकम थिय, ता यहूदी लोगै किय एक्कअ और तिंयां आऐ पौलुसा संघै च़िखदै और सह तिंनैं न्याय आसना सह्मनैं आणअ और लागै बोलदै कि
\v 13 “अह समझ़ाऊआ लोगा का ईहअ कि परमेश्बरे आराधना करनी एऊ साबै, ज़ुण बबस्था का बिलकुल उल्टी आसा।
\v 14 ज़ाऊं पौलुसै किज़ै बोली लाअ त ता गल्लियो यहूदी लै बोलअ, हे यहूदिओ, ज़ै अह अन्याय या बूरी गल हंदी, तै ता त ठीक की हूँ शुंणदअ थारी।
\v 15 पर अह बाद-बिबाद आसा शब्द, नांओआ और थारै देशे बबस्थे बारै, एसा गला ज़ाणां तम्हैंई, हूँ निं एसा गलो न्याई च़ाहंदअ बळणअ।
\v 16 और तेऊ काढै तिंयां न्याय आसना का पोर्ही।
\v 17 तैबै सोभी आराधनालेओ सरदार सोस्थिनेस ढाकअ और न्याय आसने सह्मनैं च़िकअ, पर गल्लिओ निं इना गले किछ़ै चिंता की।
\v 18 और पौलुस रह खासै धैळै तिधी,  और होरी भाई का बिदा ह्ई करै किंख्रिअ ऐछी करै आपणअ मुंडन किअ किल्हैकि तेऊ ती तेते मन्नत मनी दी और तिधा का ज़हाजा दी बेशी करै नाठअ सुरिआ लै ओर तेऊ संघै तै प्रिस्किला और अकबिल्ला बी।
\v 19 और पौलुसै इफिसुसै पुजी करै तिंयां छ़ाडै तिधी और आपू आराधनालै दी नाशी करै लागअ बाद-बिबाद करदअ।
\v 20 ज़ाऊं तिंनैं पौलुसा सेटा अरज़ की कि हाम्हां सेटा रह थोळै धैळै होर बी ता पौलुस निं मनअ।
\v 21 पर ईहय बोली करै हुअ तिंनां का बिदा कि, ज़ै परमेश्बर च़ाहे ता तै एछणअ हूँ तम्हां सेटा लै फिरी।
\v 22 तैबै पौलुस इफिसुसा का झ़ाझ़ खोली करै च़लअ और कैसरीआ उतरी करै येरूशलेमा लै नाठअ और कलीसिआ लै नमस्कार करी करै आअ अंताकिआ लै।
\v 23 तेखअ थोळै धैळै तिधि रही करै तिधा का च़लअ और एकी बाखा गलातिआ और फ्रूगिआ दी नाशी करै च़ेलै स्थिर करदअ लागअ।
\v 24 अपुलोस नाओं एक यहूदी ज़ुण सिकंदरीआ दी पैदा हुअ द त, सह त बडअ बिदुआन पुरुश और पबित्र शास्त्रा ज़ाणां त सह भली भांती। सह इफिसुसै आअ।
\v 25 तेऊ ती प्रभुऐ रसते शिक्षा भेटी दी और सह मन लाई करै सह प्रभू यिशूए बारै खोज़ा ठीक, और सखाऊआ बी त, पर सह ज़ाणां त सिधी यहून्नें बपतिस्में गले बारै।
\v 26 सह लागअ आराधनालै दी नडर ह्ई करै बोलदअ,  पर प्रिस्किल्ला और अकबिल्ला तेऊए गला शुंणीं करै आणअ सह आपणैं आगू लै और परमेश्बरे गला खोज़ी तेऊ का भी ठीक-ठीक।
\v 27 और ज़ाऊं तेऊ फैसलअ कि पारा बाखा उतरी करै अखाया लै नाशणअ ता होरी भाई हैअ बिशबास दैई करै तिधे च़ेलै लै लिखअ कि एऊ संघै मिलै शोभलै करै। और तेऊ तिधी पुजी करै तीने बड़ी भारी मदद की, ज़ुणीं गुणा-जशा दी बिशबास किय त।28 किल्हैकि सह दैआ त पबित्र शास्त्रा का प्रमाण कि यिशू मसिह ही आसा मसिह, और सह बडअ प्रबल ह्ई करै करा त यहूदी सोभी सह्मनै निरुत्तर।
\c 19
\v 1 ज़ेभै अपुलोस कुरिंथै थिय, ता पौलुस आअ उपरी सारै देशा हांडी इफिसुसा लै और क्ई च़ेलै भाळी
\v 2 तिंनां लै बोलअ कि तम्हां बिशबास करदी पबित्रात्में भरपूरी बी हूई? तिंनैं बोलअ ईहअ कि हाम्हैं निं पबित्र आत्मां किज़ै आसा ईहअ बी शुंणअ।
\v 3 पौलुसै तिंनां लै बोलअ, तै तम्हां कसरअ बपतिस्मअ ल्अ? तीनै बोलअ कि यहुन्नों बपतिस्मअ।
\v 4 तैबै पौलुसै तिंयां समझ़ाऊऐ की यहून्ना दैनअ ईहय बोली करै मना बदळणेंओ बपतिस्मअ कि ज़ुण मूँह बाद ऐछणैं आळअ आसा, अर्थात प्रभू यीशू दी करै बिशबास।
\v 5 और ईहअ शुणीं करै तिंनैं प्रभू यिशूए नाओंऐ बपतिस्मअ किय।
\v 6 और ज़ाऊं पौलुसै तीना दी हाथ डाहै ता तिंना लै आअ पबित्रात्मां और तिंयां लागै क्ई बोली बोलदै और भबिशयाबाणीं करदै।
\v 7 ईंयां सोभै तै कोई बाराह आदमीं।
\v 8 और पौलुस आराधनालै दी नाशी करै चिई भिनै तैणीं रहअ नडर ह्ई करै बोलदअ लागी ओर परमेश्बरे राज़े बारै बिबादा करदअ और समझ़ाऊंदअ लागी।
\v 9 पर ज़ाऊं क्ई लोगै कठोर ह्ई करै तेऊए नांईं शुणीं और लोगै सह्मनै लागै ईहय बी बोलदै कि एऊओ रसतअ आसा बूरअ, ता पौलुसै तिंना छ़ाडी करै च़ेलै कियै ज़ुदै और हर धैळै करा त तरन्नुसे पाठशाला दी बाद-बिबाद।
\v 10 दूई साला तैणीं रहअ ईहअ ई हंदअ लागी, इधी तैणीं कि आसिए रहणैं आळै कै यहूदी, कै यहूनानीं, सोभी शुणअ प्रभूओ बच़न।
\v 11 और परमेश्बर रहैऊआ त पौलुसे हाथै सामर्थे नोखै-नोखै काम।
\v 12 इधी तैणीं कि रमाल और गाची निंयां तै लोग तेऊए शरीरा का छुंआऊंई करै और तिना पा तै बमारा परैंदै और तीने बमारी ह्आ ती ठीक, और भूत परेत भागा तै दूर।
\v 13 पर क्ई यहूदी ज़ुण झ़ाळ-फूंक और तंत्र-मंत्र करदै फिरा तै तिंयां बी लागै तै ईहय करदै कि ज़सा दी भूत परेत होए तीना लै प्रभू यिशूओ नांओं ल्ई करै ईहय बोली करै मारा तै फूँक कि ज़सा यिशूओ प्रच़ार पौलुस करा, तेऊऐ नांओंऐं दैआ हूँ ताल्है कसम कि दूर हअ।
\v 14 और रिक्कवा नाओंए एकी यहूदी माहायाजके तै सात शोहरू, और तिंयां बी करा तै ईहय ई।
\v 15 पर दुष्टात्मां दैनअ तिना लै ज़बाब कि, यिशू बी ज़ाणा हूँ, और पौलुसा बी बछ़ैणां हूँ; पर तम्हैं कुंण आसा?
\v 16 और तेऊ आदमीं ज़सा दी दुष्टात्मा ती, तेऊ लंभै तिंयां ईहै कि तींयां कियै आपणैं बशै ओर ईहय उपद्रब किय तिना लै कि तींयां निखळै नांगै और मूँड माथे भळाकी तेऊ घरा का ठुहरै।
\v 17 और एसा गलो थोघ लागअ इफिसुसा दी रहणैं आळै यूनानीं और यहूदी सोभी का, तिंयां डरै और सोभ लागै तींयां प्रभू यिशुए बड़ाई करदै।
\v 18 और तिंनै किय बिशबास बी, और तिना मांझ़ै क्ई एछी करै आपणैं काम मनैं और प्रगट बी कियै।
\v 19 और ज़ादू करनै आळै क्ई आपणीं बही पोथी कठा की और सोभी सह्मनै ज़ाळी; ज़ाऊं तिने किमता ज़ोळी ता तींयां ती कोई पज़ाह हज़ारे।
\v 20 ईहय करै प्रभूओ बच़न बडै बला संघै बढदअ और फैलदअ लागअ और प्रबल हंदअ।
\v 21 ज़ाऊं ईंयां गला ह्ई मुकी, ता पौलुसै आत्मां दी ठानी एही कि मकिदुनिंआ और अखाया बाती हांड दैई नाशणअ मूँह येरूशलेमा लै, और तेऊ ईहय बोलअ कि तिधी नाशी करै आसा मूँह रोम बी भाळणअ ज़रूरी।
\v 22 ता पौलुसै आपणीं सेऊआ करनै आळै मांझ़ै तिमुथियुस और इरास्तुस मकिदुनिआ भेज़ी करै आपू रहअ थोळै धैळै आसिआ।
\v 23 और तिंना धैळै हुअ पंथे बारै बडअ भारी हाच्लअ-गोल्लअ।
\v 24 किल्हैकि तीना धैळै देमेत्रिउस नाओं एक सनार अरतिमिसे देबिए च़ंदीए देहुरै बणांईं करै दलाऊआ त कारीगीरा लै बडअ भारी काम।
\v 25 तेऊ तिंनां लै और एही च़िज़े कारीगिरा कठा करी करै बोलअ कि हे माह्णूंओ, तम्हां का आसा थोग कि एऊ कामा करी करै भेटा हाम्हां खासअ धन।
\v 26 और तम्हैं भाळा बी, और शुणां बी कि सिधअ इफिसुसै ई निं, पर सारै आसिआ दी पौलुसै बडै भारी लोग ईहअ बोली करै समझ़ाऊऐ और भरमाऊऐ कि ज़ुण हाथे कारीगिरी आसा, सह निं इश्बर आथी।
\v 27 और हाम्हां निं ऐबै सिधी एसा गले डर आथी कि म्हारअ ढबै खटणेंओ धांधअ हणअ खतम, पर डर आसा एही बी कि म्हारी महान देबी अरतिमिसो देहुरअ बी समझ़णअ लोगा तुछ, ज़सा सारअ आसीआ और संसार पुजा और एते ज़रूरत बी समझ़ा।
\v 28 और तिंयां ईहय शुणीं करै गुस्सै करै भरूऐ और लैळा-करिंगा पाई लागै बोलदै कि इफिसिए देबी अरतिमिस आसा महान।
\v 29 और सारी नगरी मच़अ बडअ भारी हाल्लअ-गोल्लअ और तिंनै लोगै गयुस और अरिस्तरकुस मकिदुनिं ज़ुण पौलुसे संघी-साथी तै तिंयां ढाकै और एकिच़ित ह्ई करै रंगशाला दी ठुहरै।
\v 30 ज़ाऊं पौलुसै लोगा सेटा लै भितरा लै नाशणअ च़ाहअ ता होरी च़ेलै निं तेऊ नाशणैं दैनीं।
\v 31 और आसिए हाकमा मांझ़ै बी पौलुसे क्ई दोस्तै तेऊ लै फैळअ भेज़अ और एही अरज़ की कि रंगशाळा लै नाशी करै निं खातरै दी पळी।
\v 32 ईहअ करै कोई लाई केही लैळा, और कोई केही, किल्हैकि सभा दी ती लागी दी क्ई गड़बड़ी हंदी, और क्ई लोगा का निं ईहय थोघ बी थिय आथी कि हाम्हैं इधी कठा किल्है आसा हुऐ दै।
\v 33 तैबै तिनैं सिकंदर ज़ुण यहूदी खळअ किय त, लोगा सह्मनै खळअ किय। और सिकंदर च़ाहा त लोगा लै हाथा करै शारअ दैई उत्तर दैणअ,
\v 34 पर ज़ाऊं तिंनां का थोघ लागअ कि अह आसा यहूदी, ता तींयां सोभ एकी आबाज़ा दी कोई दूई घांटै तैणीं रहै लैळा लांदै लागी कि "इफिसिए देबी अरतिमिस आसा महान"
\v 35 तैबै नगरीए मंत्री लोगा शांत करी करै बोलअ,  हे इफिसिओ, ईहय कुंण निं ज़ाणां कि अह इफिसिए सारी नगरी आसा म्हारी बडी देबी अरतिमिसे देहूरै, और ज्यूस देबते तरफा का पळी दी मुरतीए टैहलुऐ।
\v 36 ज़ै कि इना गलो खंडन निं ह्ई सकदअ, ता तै आसा ईहअ ई ठीक कि तम्हैं रहा च़ुपी और बिणा सोच़ै-बचारै निं किछ़ै करा।
\v 37 किल्हैकि तम्हैं ज़ुण ईंआं माह्णूं ढाकी आसा आणैं दै, ईंआं ना ता देहुरै लुटणैं आळै आथी, और ना म्हारी देबीए निंदा करदै।
\v 38 ज़ै देमेत्रियुस और तेऊए साथी कारीगिरा कसा संघै बिबाद आसा, ता तेता लै आसा कच़ैहरी खुल्ही दी, और हाकम बी आसा, और तींयां सका एकी दुजैओ दोश खोज़ी।
\v 39 पर ज़ै तम्हैं किज़ू होरी गले बारै च़ाहा पुछ़णअ ता तेतो सका ज़रूर फैंसलअ ह्ई।
\v 40 किल्हैकि आझ़कै एऊ उपद्रभे बारै सका हाम्हां लै बी दोष लागी, किल्हैकि एतो निं कोई कारण ई आथी और हाम्हैं निं एसा भीड़ा कठा हणेंओ बी कोई ज़बाब दैई सकदै41 और ईहअ बोली करै की तेऊ सभा बिदा।
\c 20
\v 1 ज़ाऊं हाल्लअ-गोल्लअ मुकअ, ता पौलुसै आपणैं च़ेलै शादी करै समझ़ाऊऐ, और तिंनां का बिदा ह्ई करै च़लअ मकिदुनिंआ लै।
\v 2 और तेऊ सारै देशै हांड दैई करै और तीनां सोभी खासअ समझ़ाऊई करै आअ युनाना लै।
\v 3 ज़ाऊं चिइ भिनै तिधी रही करै सह ज़हाजा दी बेशी करै सुरिआ बाखा लै नाशणैं आळअ त, ता यहूदी रहै तेऊलै मारना लै ताखुई, और तैही की तेऊ एही सलाह कि मकिदुनिंआ ह्ई करै फिरनअ बापस।
\v 4 बीरिआ नगरीए पुर्रुसो शोहरू सोपत्रुस और थिस्सलूनिंकिओ कअरिस्तर्कुस और सिकुन्दुस और आसिओ तुखिकुस और त्रुफिमुस आऐ तेऊ सेटा तैणीं।
\v 5 तिंयां रहै आजू नाशी करै त्रोआस हाम्हां न्हैळै लागी।
\v 6 और हाम्हैं अखमीरी रोटिए धैळै बाअ फिलिपी का ज़हादी बेशी करै पांज़ुऐ धैळै पुजै तिना सेटा त्रोआस और साता धैळै रहै तिधी।
\v 7 हबते पैहली धैळी ज़ाऊं हाम्हैं प्रभू भोज़ा लै कठा हुऐ, तैबै पौलुसै ज़ुण दुजै धैळै नाशी त च़ालअ द, तीना का गला की और आधी राची तैणीं रहअ गला करदअ लागी ।
\v 8 ज़सा आटळू हाम्हैं बेठै दै थियै तेथ तै बडै भारी लाटू लागै दै ज़ळदै।
\v 9 और युतखुस नाओं एक ज़ुआन त ताकी दी बेठअ द और तेऊ ती निंजा करै ऊंघी लागी दी, और ज़ाऊं पौलुस देर तैणीं गला करदअ रहअ ता तेऊ आअ निंजो झ़लारअ और चिऊथी मज़ला का पळअ सह खोळै लै और सह च़कअ मूँअ द धरना का।
\v 10 पर पौलुस उंधै होथी करै म्हळैछूअ तेऊदी और गळै लाई करै बोलअ की डरा निं आथी अह निं मूँअ, एऊओ शाह आसा एऊई दी।
\v 11 और उझै नाशी करै प्रभू भोज़ किय और खाई करै, ज़ेतरी देर तैणीं तिना संघै गला करदअ त लागअ द, तेतरी ग्ई राच भैई और पौलुस लागअ हांडदअ।
\v 12 और तीनै आणअ सह शोहरू ज़िउंदअ, और बडी भारी शांती हूई।
\v 13 हाम्हैं पैहलै तेऊ ज़हाज़ा दी बेशी करै अस्सुसा लै नाशणें बच़ारा दी आजू नाठै कि तिधा का पौलुस बशैळणअ, किल्हैकि तेऊ बोलअ त ईहय कि तिधी तैणीं नाशणअ तेऊ पैदल।
\v 14 ज़ाऊं पौलुस अस्सुसै भेटअ ता हाम्हैं सह ज़हाज़ा दी बशैळअ और पुजै मितुलेनै।
\v 15 और तिधा का ज़हाज़ खोल्ही करै हाम्हैं दुजै धैळै पुजै खियुसा सह्मनै, और आगलै धैळै पुजै सामुसै और तेखअ तिधा का दुजै धैळै पुजै मिलातुसै।
\v 16 किल्हैकि पौलुसै ती इफिसूसा बाती नाशणें ठानीं दी कि ईहअ निं ह्आ कि आसिआ दी तेऊ देर पळै, किल्हैकि तेऊ ह्आ त छ़ेकअ लागअ द कि ह्ई सके ता पैन्तिकुस्ते धैळै काटणैं तेऊ येरूश्लेमैं।
\v 17 और तेऊ मिलेतुसा का इफिसूसा लै फैळअ भेज़अ और कलिसिए प्राच़ीन शादै।
\v 18 ज़ाऊं तिंयां तेऊ सेटा लै आऐ ता तीना का तेऊ बोलअ कि तम्हां का आसा थोघ कि पैहलै ई धैळै ज़धू हूँ आसिया पुजअ, हूँ हर बगत तम्हां संघै किहअ रहअ।
\v 19 अर्थात बडै दीन मना संघै, और आशू बहाऊई-बहाऊई करै तीना परिक्षा दी ज़ुण यहूदिए साजिशा करै मूँह परैंदै आई ती; हूँ रहअ प्रभूए सेऊआ करदअ ई लागी।
\v 20 और ज़ुण-ज़ुण गला थारी भलाईए ती, तिंनां खोज़णैं और लोगे सह्मनै घरै-घरै सखाऊणैं का निं झ़िजकअ।
\v 21 पर यहूदी और यहूनानी सह्मनै रहअ गुआही दैंदअ लागी कि परमेश्बरा बाखा आपणअ मन फरेऊणअ और म्हारै प्रभू यिशू मसिहा दी लागा बिशबास करनअ।
\v 22 और ऐभै भाळा, हूँ च़ालअ आत्मां दी बाह्नुई करै येरूशलेमा लै नाशी, और मुखा निं थोगै कि तिधी मूँह संघै कै बितणअ?
\v 23 मुखा आसा सिधअ ईहअ थोघ कि पबित्र आत्मां हर नगरी दी गुआही दैई करै बोला मुल्है ईहअ कि ताल्है आसा दुख क्लेश त्यार।
\v 24 पर हूँ नि आपणैं प्राणा किछ़ै समझ़दअ कि प्यार करूं, पर ईहअ कि आपणीं ठुहर और सबकाई पूरी करूँ, ज़ुण मंऐं परमेशबरे किरपे सुसमाच़ारे गुआही दैणा लै प्रभू का पाई दी आसा।
\v 25 पर ऐबै भाळा, मुखा आसा थोग कि तम्हां सोभी ज़सा का हूँ परमेशबरे राज़ो प्रच़ार किय, ऐबै निं एता बाद तम्हां मेरअ मूँह भी भाळणीं।
\v 26 तैहीता हूँ तम्हां लै आझ़की धैळी गुआही दैई करै बोला कि, हूँ आसा सोभीए लोहू का निर्दोष।
\v 27 किल्हैकि हूँ निं परमेश्बरे सारी इछा तम्हां लै पूरी रिती करै बणांणैं का निं झिच़कअ।
\v 28 ईहअ करै आपणीं और आपणैं पूरै छ़ुंडे करै हेर सबाळ; ज़सा दी पबित्र आत्मां तम्हैं मुखिऐ आसा बणांऐं दै। कि तम्हैं करै परमेश्बरे कलिसिए रखबाली, ज़ुण तेऊ आपणैं खुना करै मोल  आसा ल्ऐ दै।
\v 29 मूखा ईहअ बी आसा थोघ कि मूँह नाशी करै एछणैं धेळणैं च़िरनैं आळै भेड़िऐ तम्हां लै, तिना निं छ़ुंड बी छ़ाडणअ।
\v 30 और थारै ई बिच़ा का उझ़णैं  किछ़ ईहै लोग बी कि तीना च़ेलै आपू पिछ़ू खिंचणा लै करनी टेढी मेढी गला।
\v 31 एता लै रहै ज़ागदै, और एसा गला डाहै आद कि मंऐं आसा चिइ‍ साला तैणीं राची धैळी लेरा लाई-लाईकरै एकी-एकी लै चतैनगी दैनीं दी।
\v 32 और ऐबै लाऐ मंऐं तम्हां का परमेश्‍बर और तेऊए बच़न सबाळी ज़ुण थारी तरक्की सका करी, और सोभी पबित्रा दी साझ़ी मिरास दैई सका।
\v 33 मंऐं निं कोहिए सुनैं-च़ंदिओ लाळच किय।
\v 34 तम्हां का आसा थोघ कि मेरै इनैई हाथै की मेरी और मेरै होरी साथीए ज़रुरता पूरी।
\v 35 मंऐं रहैऊई तम्हां का सोभै गला करी करै, कि ईहअ करै मैंन्थ करी सबाळणैं कमज़ोर। और प्रभू यिशूए गला आद डाहणीं आसा ज़रूरी कि तेऊ आसा बोलअ द आपणैं मुंहा का कि लणैं का आसा दैणअ भलअ।
\v 36 ईहअ बोली करै तेऊ ज़ाह्नूं टेकै और तिना सोभी लै की कठा प्राथणां।
\v 37 तैबै तिंनैं सोभी लाई लेरा और पौलुसे गळै म्हळैछूई करै लागै तिंयां तेऊ लै च़ुंजी-माक्की दैंदै।38 तिंनां हूअ खासतर एसा गलो दुख ज़ुण तेऊ बोलअ त कि तम्हां निं मेरअ मूँह ऐबै भी भाळणअ, और तिनैं दैनअ सह ज़हाज़ा तैणीं संघी।
\c 21
\v 1 ज़ाऊं हाम्हां तिंनां का बिदा ह्ई करै ज़हाज खोल्हअ, ता सिधै रसतै हाम्हैं कोस पुजै और दुजै धैळै रूदूस और तिधा का पुजै पतरा।
\v 2 और एक ज़हाज भेटअ हाम्हां फिनाकै लै नाशदअ और तेता दी बेशी करै सह खोल्हअ।
\v 3 ज़ाऊं कुप्रुस धेछूअ ता सह छ़ाडअ हाम्हैं बाँईं बाखा, और सुरिआ लै नाशी करै हाम्हैं उतरै सून; किल्हैकि तिधी उतारनअ त ज़हाजो बोझ़।
\v 4 और च़ेलै का मिली करै हाम्हैं रहै तिधी साता धैळै, तिनैं आत्मां का शुणीं करै पौलुसा लै बोलअ कि येरूशलेमैं निं नाशी।
\v 5 ज़ाऊं तिंयां धैळै पूरै हुऐ ता हाम्हैं तिधा का च़लै, और बेटळी माठै संघी दैनै हाम्हैं नगरी बागै पजैळी और हाम्हैं समूंदरे कनारै ज़ाह्नूं टेकी करै प्राथणां की।
\v 6 तैबै एकी दुजै का बिदा ह्ई करै, हाम्हैं ता उखळै ज़हाजा दी और तिंयां नाठै आपणैं-आपणैं घरा लै।
\v 7 ज़ाऊं हाम्हैं सूरा का ज़लयात्रा पूरी करी करै पतुलिमयिस पुजै, और बिशबासी भाई लै नमस्कार करी करै तीना संघै एकी धैळै रहै।
\v 8 दुजै धैळै हाम्हैं तिधा का आऐ कैसरिआ लै, और फिलिपुस सुसमाच़ार प्रच़ार करनै आळे घरै ज़ुणं तिना साता सेऊआकारा मांझ़ै एक थिअ, हाम्हैं रहै तेऊए घरै।
\v 9 तेऊए ती च़ार कुंआरी शोहरी ज़ुण भबिश्याबाणीं करा ती।
\v 10 ज़ाऊं हाम्हैं तिधी खासै धैळै रही मुकै, ता एक अगबुस नांओं भबिशयाबगता यहूदिआ का आअ।
\v 11 तेऊ हाम्हां सेटा लै एछी करै पौलुसो पटुकअ च़कअ और आपणैं हाथ पैर बाह्नीं करै बोलअ कि पबित्र आत्मां बोला ईहय कि ज़सरअ अह पटुकअ आसा, सह बाह्नणअ येरूशलेमैं यहूदी ईहयई करै, और सह दैणअ तीना होरी ज़ातीए हाथै।
\v 12 ज़ाऊं हाम्हैं ईंयां गला शुणीं ता हाम्हैं सोभी बोला पौलुसा लै ईहय कि येरुशलेमां लै निं नाशी।
\v 13 पर पौलुसै उत्तर दैनअ कि तंम्है किल्है लाअ ईहअ करी कि रोकी करै लाअ मेरअ मन चोळी। हूँ आसा प्रभू यिशूए नाओंए येरूशलेमैं, नां सिधअ बाह्नणा लै पर मरना लै बी तैर।
\v 14 ज़ाऊं तिने गल तेऊ नांईं मनी ता ईहअ बोली करै हुऐ तिंयां च़ुप्पी कि प्रभूए इछा लोळी पूरी हुई।
\v 15 और तिना धैळै बाद हाम्हां आपणैं बोझ़ळै बाह्नीं करै च़लै येरूशलेमा लै।
\v 16 कैसरिआ का बी क्ई च़ेलै आऐ हाम्हां संघै, और मनसोन नाओंए कुप्रुसो एक पराणअ च़ेलअ बी आणअ हाम्हैं आपू संघा कि हाम्हैं तेऊ संघा रहे।
\v 17 ज़ाऊं हाम्हैं येरूशलेम पुजै ता बिशबासी भाई हाम्हां संघै बड़ै आनंद और खुशी दी मिलै।
\v 18 दुजै धैळै पौलुसै निंयैं हाम्हैं याकुबा सेटा लै, तिधी तै सोभै प्राच़ीन कठा हुऐ दै।
\v 19 तैबै तेऊ तिंनां लै नमस्कार करी करै ज़ुण-ज़ुण काम परमेश्बरै तेऊए सेबकाई दी होरी जाती बिच़ै किऐ, तिंयां खोज़ै एक-एक करी करै तीना सोभी का।
\v 20 तिनैंबी ईहय शुणीं करै परमेश्बरे महिंमा की तेखअ तेऊ लै बोलअ, “हे भाई, तूह भाळा कि, यहूदी बिच़ा का क्ई हज़ार लोगै किय बिशबास: और तिनै सोभी आसा भबस्था लै धुन लाई दी।
\v 21 और तिना का आसा तेरै बारै सखाऊअ द कि तंऐं आसा होरी ज़ाती बिच़ै रहणैं आळै यहूदी का मुसा का फिरना लै सखाऊअ द, और ईहय बोला कि नां ता आपणैं शोहरूओ खतनअ करा और नां तिना रिती दी च़ला; ता ऐबै किज़ै करनअ?
\v 22 और लोगा का जाणअ पतअ लागी कि तूह आसा आअ द।
\v 23 तैहीता ज़िहअ हाम्हैं ताल्है करना लै बोला, तिहअ कर, हाम्हां सेटा आसा इधी च़ार आदमीं ज़ुणीं मन्नत आसा मनी दी।
\v 24 तिना संघा नींईं करै तेता करै कर आपू शुध और तिना लै कर खरच़अ कि तिंयां आपणअ मुंडन करे; तैबै लागणअ सोभी का थोघ कि ज़ुण गला तेरै बारै बोली दी आसा, तिंयां आसा झ़ुठी, पर तूह आपू बी बबस्था मनी करै तिना दी च़ला बी।
\v 25 पर तीना होरी ज़ातीए बारै ज़ुणीं बिशबास किय, हाम्हैं आसा ईहय फैंसलअ करी करै तीना लै लिखी भेज़अ द कि तिंयां मुरती सह्मनै बळी कीयै दै मासा और खूना का और गळा का मरोकै दै मासा का और भ्यभिचारा का रहै दूर।
\v 26 तैबै पौलुस दुजै धैळै तीना आदमीं नींईं करै और शुध ह्ई करै मांदरा लै नाठअ, और खोज़अ कि शुध हणेंए धैळी अर्थात-तीना मांझ़ै हरेकी लै च़ढाबै च़ढाऊणें धैळै केभै हणैं पूरै।
\v 27 ज़ाऊं सात धैळै पूरै हणैं आळै थियै, ता आसिए यहूदी पौलुस मांदरै भाळी करै एही हाका-लैळा पाई करै तीनै सह ढाकअ कि
\v 28 हे इसराईलिओ, मदद करा; अह आसा सहैई आदमीं, ज़ुण लोगा लै बबस्था का दूर रहणा लै और एसा ज़ैगे बिरोधा दी हर ज़ैगा लोगा का सखाऊआ, इधी तैणीं कि युनानीं बी मांदरा लै आणीं करै एऊ किअ पबित्र स्थान बी अपबित्र।
\v 29 तीनै भाळअ त तेता का पैहलै त्रुफिमुस इफिसी तेऊ संघै नगरी दी, और तिंयां समझ़ा तै कि पौलुसै आणअ सह मांदरा लै।
\v 30 तैबै सारै दी कोलाहल मच़अ, और सोभ लोग हुऐ आऐ ठुहरी करै और तिधी हुऐ कठा, और तिनै पौलुस ढाकी करै आणअ नगरी बागा लै और परौऊळ की नढैऊऐ बंद।
\v 31 ज़ाऊं तिनै सह मारी लाअ त पाई, ता पळटणे सरदारा का लागअ थोग कि सारै येरूशलेमा दी आसा कोलाहल मच़अ द।
\v 32 तैबै सह नढैऊऐ आपणैं सपाही और सुबैदारा ल्ई तीना सेटा लै ठुहरी करै आअ, और तीनै बी पळटणें सरदारा और सपाही भाळी करै तीनैं पौलुस मारनैं च़िकणैं का च़कअ उझै।
\v 33 तैबै पळटणें सरदारै सेटा एछी करै सह ढाकअ और दूई शांघळी करै की बान्हणें आज्ञा।
\v 34 पर भीड़ा बिच़ा का लागै कोई किछ़ बोलदै और कोई किछ़ लैळा लांदै, और हाल्लै-गोल्लै बिच़ै निं सह किछ़ सच्च़ाई समझ़ी सकअ। और तेऊ दैनीं तिना गह्ळा लै निंणें आज्ञा।
\v 35 ज़ाऊं सह शिहळी दी पुजअ, ता ईहय हुअ कि तिधी लोगे भीळ हणेंए और तीने हंगामें बज़हा दी पळअ सपाही पौलुस च़की निंणअ।
\v 36 किल्हैकि लोगे भीळ ती पिछ़ू का ईहअ बोलदी लागी दी कि एऊओ करा अंत।
\v 37 ज़ाऊं तिंयां पौलुसा गह्ळा दी पजैळणैं ई आळै थियै ता पौलुसै पळटणें सरदारा का बोलअ; कै मुल्है आज्ञा आसा कि ताखा किज़ै बोलूं? तेऊ बोलअ कि तूह कै यूनानीं ज़ाणां?
\v 38 तूह कै सह मिसरी निं आथी ज़ुणीं किछ़ धैळै पैहलै बद्रोही बणांई करै च़ार हज़ार कटारबंद लोग ज़ंगला लै निंऐं?
\v 39 पौलुसै बोलअ, हूँ आसा तरसुसो यहूदी! किलकिआ मशूर नगरीओ आसा हूँ रहणैंआळअ, हूं करा ताल्है अरज़ कि मूँह दै इना लोगा संघै गला करनैं।40 ज़ाऊं तेऊ आज्ञा दैनीं ता, पौलुसै शिहळी दी खह्ळुई करै लोगा लै शारअ किय और तींयां ज़ाऊं च़ुफुए, ता सह इब्रानी भाषा दी बोलदअ लागअ कि
\c 22
\v 1 हे भाईओ, और पितरो, मेरअ ज़बाब शुणां, ज़ुण मंऐं ऐबै तम्हां सह्मनै बोली लाअ।
\v 2 तिंयां ईहय शुणीं करै कि अह आसा लागअ द हाम्हां संघै इब्रानीं दी बोलदअ, तिंयां हुऐ होर बी च़ुप्पी।
\v 3 हूँ आसा यहूदी माह्णूं, मेरअ ज़ल्म आसा हुअ द किलकिआ तरसुसै, पर एसा नगरी गमलिअले च़रणैं ल्ई मंऐं शिक्षा-दीक्षा, और बाब दादे बबस्था आसा मुखा रांबळै करै सखाऊई दी। हूँ त परमेश्बरा लै एही धुना लाई बेठअ द ज़िहै आझ़ तम्हैं आसा।
\v 4 मंऐं मरध और बेटळी सोभै बाह्नीं-बाह्नीं करै एऊ पंथे लोगा लै  आसा दैनअ द मंऐं बडअ भारी कष्ट और इना मांझ़ै क्ई मारी बी पाऐ।
\v 5 एसा गले आसा माहायाजक और पुरनिंऐं गुआह; कि तिना मांझ़ै क्ई भाईए नांऊंऐं च़िठी ल्ई करै त लागअ द दमिश्का लै नाशदअ कि तिधी बी ज़ुण होए, तींयां आळणैं बाह्नीं करै येरूशलेमा लै ताकि तीना लै दंड दैई सके।
\v 6 ज़ाऊं हूँ हांडदी-हांडदी दमिश्का नेळ पुजअ, ता ईहअ हुअ कि दुजै पहरै एकाएक बडी ज्योती सरगा का मेरै च़ऊ पासै च़मकी।
\v 7 ता हूँ बधळुअ धरनीं, और ईहअ शब्द शुंणअ कि हे शाऊल, हे शाऊल, तूह किल्है दैआ मुल्है दुख? मंऐं दैनअ उत्तर कि हे प्रभू तूह कुण आसा?
\v 8 तेऊ बोलअ ईहअ कि हूँ आसा यिशू नासरी, ज़सा लै तूह दुख दैआ?
\v 9 ता मेरै तिनै होरी साथी सह ज्यति ता भाळी पर तेऊओ शब्द निं शुंणअ।
\v 10 तैबै मंऐं बोलअ कि हे प्रभू,  तै हूँ कै करूँ? प्रभू मुखा बोलअ कि, खळअ उझ़ू और दमिश्का लै नाश, ज़ुण ताह करनअ सह हेरनअ ताखा खोज़ी।
\v 11 ज़ाऊं हूँ तेसा ज्योतिए तेज़ा करै कांणअ हुअ ता हूँ आपणैं तिना साथीए हाथ ढाकी करै पुजअ दमिश्क।
\v 12 और हन्नयाह नाओं बबस्था दी च़लणैं आळअ एक भगत माह्णूं ज़ुण तिधी रहणैंआळै यहूदी बिच़ै सुनाम आसा, सह आअ मूँह सेटा लै।
\v 13 और मूँह सेटा खह्ळुई करै तेऊ बोलअ कि हे शाऊल, भी लाग आछी का भाळअ, और नढैऊऐ मेरी आछी खुल्ही और मुखा लागअ सह धेछदअ।
\v 14 तैबै तेऊ बोल्अ कि म्हारै बाब दादे परमेश्बरै आसा तूह एते तैणीं च़ुनअ द कि तूह एऊए इछा ज़ाणें और तूह तेऊ धर्मीं भाळे और तेऊए मूंहें बच़न शुणें।
\v 15 किल्हैकि तूह हणअ तेऊए तरफा का सोभी माह्णूंए सह्मनैं तिना गलो गुआह ज़ुण तंऐं भाळी और शुणीं दी आसा।
\v 16 ऐबै किल्है लाई तंऐं देर करी? खळअ उझ़ू और बपतिस्मअ ल्अ और तेऊओ नांओं ल्ई करै धो आपणैं पाप।
\v 17 ज़ाऊं हूँ भी येरूश्लेमैं एछी करै मांदरै प्राथणा करदअ त लागअ द, ता हुँ हुअ बेहोश।
\v 18 और प्रभू बोलअ मुखा ईहअ कि; झ़टपटै निखळअ येरूशलेमा का एभी किल्हैकि तिना निं तेरै बारै तेरी गुआही मनणीं।
\v 19 पर मंऐं बोलअ कि हे प्रभू, तीना का ता थोघ आसा कि हूँ तेरै बिशबासी किहै पा जेहला दी और ज़ैगै-ज़ैगै किहै च़िका-मारा त।
\v 20 और ज़धू तेरै गुआह स्तिफानुसे खूना बहाऊंदै तै लागै दै, हूँ बी त तेभै तिधी खह्ळुअ द, और एसा गला दी त सैहमत, और तेऊ मारनै आळेए, झिकळै बी तै मुखा।
\v 21 और प्रभू मुखा बोलअ कि पोर्ही नाश, किल्हैकि मूँह भेज़णअ तूह होरी ज़ाती सेटा दूर-दूर तैणीं।
\v 22 तिंयां लोग एसा गला तैणीं ता रहै शुंणदै लागी पर एसा गला शुणीं करै तीनै ज़ोरै-ज़ोरै लैळा लाई बोलअ कि ईहै आदमिंओ करा अंत, एऊओ ज़िऊंदअ रहणअ निं ठीक आथी।
\v 23 ज़ाऊं तिंयां लैळा लांदै झिकळै धेळदै और धूळै माटै झ़ैऊंदै लागै,
\v 24 ता पळटणें सुबैदारै बोलअ, कि एऊ निंयां गह्ळा लै, और कोळै बाही करै करा पूछ़ताछ़, ताकि मुखा बी लोळी थोघ लागअ कि ईंयां लोग किल्है आसा लागै दै एऊए बिरोधा दी ईहै लैळा लांदै।
\v 25 ज़ाऊं पौलुस तिनै राशी करै बाह्नअ, तैबै पौलुसै तेऊ सुबैदारा लै ज़ुण तिधी खह्ळुअ द त; तेऊ लै बोलअ, अह कै सही आसा कि तम्हैं एकी रोमीं माह्णूं लै, और सह बी बिणां कोई दोषै च़िका कोळै करै?
\v 26 सुबैदारै ईहअ शुणीं करै पळटणें सरदारा का बोलअ कि तंऐं अह कै आसा लाअ द करी? अह ता रोमीं आसा।
\v 27 तैबै पळटणें सरदारै पौलुसा सेटा नाशी करै पुछ़अ कि मुखा खोज़ कि तूह कै रोमीं आसा? पौलुसै बोलअ कि हां।
\v 28 ईहअ शुणीं करै पळटणें सरदारै बोलअ किं मूँ आसा आसा रोमीं हणैंओ पद बडै भारी ढबै दैई करै भेटअ द! पौलुसै बोलअ कि हूँ आसा ज़ल्मा का ही रोमीं।
\v 29 तैबै ज़ुणीं तेऊए पुछ़ताछ़ ती लाई दी करी, तिंयां हटै नढैऊऐ तेऊ सेटा का दूर, और पळटणों सरदार बी, ईहय थोघ लागी करै कि अह आसा रोमीं, तेऊ आसा सह बाह्नअ द सह बी डरअ।30 दुजै धैळै सह ठीक-ठीक पतअ करनें इछ़ा दी कि यहूदी तेऊलै किल्है ला दोष, तेऊऐ शांघळी लोहै खोल्है, और माहायाजक और सारी सभा लै दैनीं कठा हणें आज्ञा और पौलुस तिनैं उंधै निंयं और तीना सह्मनै किय खळअ।
\c 23
\v 1 पौलुसै माहासभा बाखा टकटकी लाई करै भाळअ और बोलअ, हे भाईओ, मंऐं आसा आझ़ तैंणीं बिलकुल सच़ै तरिकै दी ज़िंदगी बताऊई दी।
\v 2 हन्नयाह माहायाजकै दैनअ तिना लै शारअ ज़ुण पौलुसा सेटा खह्ळुऐ दै तै।
\v 3 तैबै पौलुसै तेऊलै बोलअ, हे च़ुनै लेसी दी भित, परमेश्बरा मारनअ तूह; तूह आसा बबस्थे साबै मेरै फैंसलै करदअ बेठअ द, और तेखअ किल्है दैआ तूह बबस्थे खलाफ मुल्है च़ैंडै बाहणें आज्ञा?
\v 4 ज़ुण तिधी नेळ खह्ळुऐ दै तै, तिनै बोलअ पौलुसा लै रोशा संघै कि तूह परमेश्बरे माहायाजका लै बुरअ बोला?
\v 5 पौलुसै बोलअ, हे भाईओ, मुखा निं थोघै त कि अह आसा माहायाजक, किल्हैकि शास्त्रा दी आसा लिखअ द कि आपणें लोगे प्रधाना लै निं बूरअ बोली।
\v 6 तैबै पौलुसा का थोग लागअ कि केतरै फरीसी और केतरै सदुकी आसा, तेऊ सभादी पुकारी बोलअ, हे भाईओ, हूँ आसा फरीसी और फरीसिए खानदानीं का, मूँऐं दै और मूँऐं दै आशा दी पुनरूथाने बारै आसा मेरअ मुकदमअ हंदअ लागअ द।
\v 7 ज़ाऊं पौलुसै अह गल बोली ता फरीसी और सदुकी बिच़ै पळअ झ़गळअ और सभा दी पळी फूट।
\v 8 किल्हैकि सदूकिओ आसा त ईहअ मनणअ कि ना ता पुनरूथान आथी और ना स्बर्गदूत और ना आत्मां आथी; पर फरीसी मना तै इना दुही गला।
\v 9 तैबै मच़अ बडअ हाल्लअ-गोल्लअ और क्ई शास्त्री तै फरीसीए दला का, तींयां खळै उझ़ुई करै ईहय बोली करै लागै झ़गळदै कि हाम्हां का निं एऊ माह्णूं दी किछ़ै बुराई धेछदी, ज़ै कुणीं आत्मां और स्बर्गदूता संघै गला की ता तै किज़ै हुअ?
\v 10 ज़ाऊं खासअ झ़गळअ हुअ, ता पळटणें सरदारै एसा डरै कि ईयां निं करा पौलुसे टुकळै-टुकळै मारी करै, ता तेऊ आज्ञा दैनीं कि पौलूसा काढा इना बिच़ा का ज़ोरा-ज़ोरी बागै और एऊ निंयां गह्ळा लै।
\v 11 और तेसाई राची प्रभू पौलुसा सेटा खळै ह्ई करै बोलअ कि, हे पौलुस हैळअ निं करी, किल्हैकि ज़ेही गुआही तंऐं मेरी येरूशलेमैं दैनीं, तेही पळणीं ता रोम नाशी करै बी दैणीं।
\v 12 ज़ाऊं दुजै धैळै यहूदी किअ एकअ और कसम खाई कि ज़ेभै तैणीं हांम्हैं पौलुसा मारी निं मुके, तेभै तैणीं हाम्हैं खाऐ पिए ता हाम्हां लै आसा लानत।
\v 13 ज़ुणीं कसम खाई ती तिंयां तै च़ाह्ळी ज़ह्णैं का बी ज़ादै।
\v 14 तिनै माहायाजका और पुरनिए सेटा नाशी करै बोलअ कि, हाम्हैं आसा एही ठानी दी कि, ज़ाऊं तैणीं हाम्हैं पौलुसा मारी निं पाए, तेभै तैणीं हाम्हैं किज़ै च़ाखे बी ता हाम्हां लै आसा लानता परैंदै लानत।
\v 15 तैहीता ऐबै माहासभा संघी पळटणें सरदारा समझ़ाऊआ ईहअ कि तेऊ भेज़ा तम्हां सेटा लै कि तम्हां शाची तेऊऐ बारै ठीक-ठीक ज़ांच पड़ताळ करनीं, और हाम्हैं हणैं तेऊ इधी तम्हां सेटा पुजणैं का पैहलै ई मारना लै ताखुई रहै दै।
\v 16 और पौलुसै भाणज़ू शुंणअ कि ईंयां आसा पौलुसा मारनेए ताका, ता तेऊ गह्ळै नाशी करै दैनअ पौलुसा लै अह संदेशअ।
\v 17 पौलुसै सुबैदारा मांझ़ै एक आपू सेटा लै शादी करै बोलअ कि एऊ ज़ुआना निंआं पळटणें सरदारा सेटा लै, अह च़ाहा किज़ै खोज़णअ।
\v 18 तेऊ बी सह पळटणें सरदारा सेटा लै निंअ और सरदारा का बोलअ कि, पौलुस कैदी की मूंह शादी करै एही अरज़ कि अह ज़ुआन च़ाहा पळटणें सरदारा का किज़ै खोज़णअ, एऊ निंऊं तेऊ सेटा लै।
\v 19 पळटणें सरदारै तेऊओ हाथ ढाकी करै सह ज़ुदअ ज़िहअ नींईं करै पुछ़अ कि तूह किज़ै च़ाहा मुखा खोज़णअ?
\v 20 तैबै तैऊ पूरी गला खोज़ी कि यहूदी आसा एकअ किय द कि ताखा बोळणअ तिना ईहअ कि, काला आण पौलुसा माहासभा लै; ज़ाळणअ कि तूह च़ाहा तेऊए ठीक-ठीक ज़ाच पड़ताळ करनीं।
\v 21 पर तिने गला निं मनीं, किल्हैकि तीना मांझ़ै आसा च़ाह्ळी का बी ज़ादै लोग पौलुसा बातो-बात मारने ताका रहै दै। तीनै आसा एही ठानी दी कि ज़ेभै तैणीं पौलुसा मारी निं छ़ेके, तेभै तैणीं खाऐ-पिए, ता हाम्हां लै आसा लानत, और तींयां आसा एभै तैर और तेरै बोला न्हैळै लागै दै।
\v 22 तैबै पळटणें सरदारै तेऊ ज़ुआना लै बोलअ कि कोही का निं खोज़ी एसा गला ज़ुण तंऐं मुखा खोज़ी।
\v 23 और तेऊ दूई सुबैदार शादै और तिना लै बोलअ कि दुई शौ सपाही, सत्तर शुंआरी, और दूई शौ फौज़ी राची भितरी कैसरिआ लै नाशणां लै तैर करी।
\v 24 और पौलुसे शुंआरी लै डाहा घोळै तैर करी कि सह पजैळणअ फेलिक्स हाकमा सेटा सही सलामत।
\v 25 तेऊ एही एक च़िठी बी लिखी,
\v 26 माहाप्रतापी फिलिक्स हाकमा लै क्लौदियस लुसिआसो नमस्कार,
\v 27 अह मांह्णूं लाअ त यहूदी ढाकी करै मारी, पर ज़ाऊं मुखा ईहअ थोग लागअ कि अह आसा रोमीं, ता पळटण नींईं करै आणअ मंऐं छ़ड़ैऊई।
\v 28 और मंऐं की ईहय पतअ करनें बडी भारी कोशिश कि तिंयां एऊ लै किज़ै दोष ला, तै निंयं मंऐं तीने माहासभा लै।
\v 29 तिधी लागअ मुखा थोघ कि तिंयां लाआ तीने बबस्थे बिबादे बारै एऊलै दोष, पर मारनैं और बाह्नणैं जोगी दोष निं मुखा एऊदी किछ़ै धेछदअ।
\v 30 और ज़ाऊं मुखा कुणीं ईहय खोज़अ कि तिनैं आसा अह लाअ द मारी, ता मंऐं भेज़अ नढैउऐ अह ताह सेटा लै, और मंऐं आसा एऊलै दोशा लाणैं आळै लै बी आज्ञा दैनी की ताह सेटा नाशी करै करै सारी गला, ज़ुण बी तिना बोळणअ होए।
\v 31 तैबै ज़ेही सपाही लै आज्ञा दैनीं ती, तिहैई तिनै पौलुस निंयं और तिंयां पुजै राची भितरी अंतिपत्रिस।
\v 32 और दुजै धैळै तिंयां शुआरी, सपाही तेऊ निंणा लै संघा भेज़ै और आपू पुजै गह्लै बापस।
\v 33 तिनै बी कैसरिआ पुजी करै हाकमा सेटा च़िठी पजैळी और पौलुस बी किय तेऊ सेटा खळअ।
\v 34 हाकमैं पुछ़अ कि तूह कसा देशो आसा?35 और ज़ाऊं तेऊ का ईहअ थोघ ग्अ लागी कि अह आसा किलकिआ देशो ई, ता तेऊ पौलुसा लै बोलअ, ज़ेभै तेरै ज़िदी बी एछे, तेभै करनअ मूँह तेरअ मुकदमअ, और तेऊ दैनीं हेरोदेसे किलै दी पौलुसा पहरै दी डाहणें आज्ञा।
\c 24
\v 1 पांज़ा धैळै बाद हन्नयाह माहायाजक क्ई पुरनिऐ और तिरतुल्लुस नांओंए कहा बकीला संघा ल्ई आअ और तिंनैं हाकमे सह्मनैं पौलुसो दोष खोज़अ।
\v 2 ज़ाऊं पौलुस शादअ ता तिरतुल्लुस बकील तेऊ लै दोषा लांदअ लागअ कि हे माहाप्रतापी फेलिक्स, ताह करै भेटा हाम्हां बडअ गर्ब और तेरै प्रबंधा करै सुधरा एसा ज़ातीए क्ई बुराई।
\v 3 ताह और तेरै कानूंना मना हाम्हैं हर ज़ैगा और हर प्रकारा दी धन्याबाद करी।
\v 4 पर हे माहाराज, ताल्है निं हाम्हैं खासअ दुख दैणअ च़ाहंदै, हूँ करा ताह सेटा अरज़ कि किरपा करी करै म्हारी दूई गला शुण,
\v 5 किल्हैकि हाम्हैं अह आदमीं उपद्रभ और सारै संसारे यहूदी बिच़ै बलबै करनैं आळअ और नासरीए कुपंथो आसा अह मुखिअ।
\v 6 ऐऊ लाअ त म्हारअ मांदर अशुध करी और तै ढाकअ हाम्हैं अह। हाम्हां ता दैणअ त आपणीं बबस्थे साबै एऊ लै दंड,
\v 7 पर पळटणें सरदारै लुसिआसै छड़ैऊअ अह ज़बरदस्ती म्हारै हाथा का पोर्ही और
\v 8 ज़िदी लै दैनीं ताह सेटा एछणें ज़ाज़त की इना सोभी गला, ज़ेते बारै हाम्हैं इना एऊ दोष ला, ताखा लागणअ आपै एऊ पूछ़ी- ज़ाच़ करै थोग।
\v 9 यहुदी बी तेऊओ साथ दैई करै बोलअ कि, सच़ी किय एऊ ईहयई।
\v 10 ज़ाऊं हाकमैं पौलुसा लै बोळणा लै शारअ किय ता पौलुसै उत्तर दैनअ, “मुखा ज़ाऊं ईहय थोघ लागअ कि तूह करा क्ई साला ओर्ही एसा ज़ातीओ न्याय, बड़ै आनंदा दी लाअ मंऐं एसा गलो उत्तर दैई।
\v 11 तूह सका आपै समझ़ी कि ज़ेभै हूँ येरूश्लेमै परमेश्बरे भज़ना करदअ आअ ता मूँह निं मैची बाराह धैळै का उझै हुऐ;
\v 12 और इनैं भाळअ हूँ मांदरै, सभा घरा दी और नगरी दी कसा संघै बिबाद करदै और लोगा कठा करदअ?
\v 13 ईंयां निं इना गला, ज़सा गलो ईंयां मुल्है दोष ला, सच़ी ठहराऊई सकदै।
\v 14 पर हूँ मना ताह सह्मनै एसा गला कि ज़ेऊ पंथा लै ईंयां कुपंथ बोला, तेसाई रिती करा हूँ आपणैं बाब दादे परमेश्बरे सेऊआ, और ज़ुण गला बबस्था और भबिश्याबाणीं करनै आळैए ग्रंथा दी आसा लिखी दी, तीना सोभी हूँ मना बी।
\v 15 और परमेश्बरा का डाहा हूँ आशा, ज़ुण तिंयां आपू बी डाहा कि धर्मीं और अधर्मीं दूहीओ हणअ दबारअ ज़िऊण।
\v 16 और हूँ करा आपू बी एही कोशिश कि परमेश्बर और लोगा बाखा लोळी मेरअ बिबेक निर्दोष रहअ।
\v 17 क्ई साला बाद आअ त हूँ आपणैं लोगा लै दान दक्षणा पजैळदअ और भेंटा च़ढाऊंदअ।
\v 18 तिंनें हूँ मांदरा दी शुध हालता दी और, एकै ज़ह्णअ, कोई दंगै फसादा करदअ निं भेटअ। हां, आसिआ का थियै किछ़ यहूदी तिधी; पर तीना बी त ठीक ईहय कि,
\v 19 ज़ै तीना मेरै खलाफ कोई आसा बी, तै सका तै तींयां इधी ताह सह्मनै मुल्है दोष लाई।
\v 20 या खोज़े ईंयां आपै कि ज़ेभै हूँ माहासभा सह्मनै खळअ किय त, तेभै इनै मुंह दी कै अपराध भाळअ?
\v 21 एसा एकी गला छ़ाडी ज़ुण मंऐं तीना सह्मनै खळै ह्ई करै पुकारी कि मरी करै ज़िऊंदै हणेंए बारै आसा आझ़ तम्हां सह्मनै मेरअ मुकदमअ लागअ द हंदअ।
\v 22 फेलिक्से ज़ुण एऊ पंथे सारी गला ठीक-ठाक ज़ाणा त, तींयां टाळै तेऊ ईहय बोली करै कि ज़ेभै तैणीं पळटंणों सरदार लुसियास एछे, तेभै हणअ थारी गलो फैंसलअ।
\v 23 और सुबैदारा लै आज्ञा दैनीं कि पौलूसा लै निं कोई तंगी तकलिफी दैई और एऊए रखुआळी करै बडै सुखा संघै, और एऊए साथी भाई मांझ़ै ज़ुण बी एऊए सेऊआ टैहली लै एछे, तिना निं रोकी।
\v 24 और क्ई धैळै बाद फेलिक्स आपणीं लाळी द्रुसिल्ला ज़ुण यहूदीणीं ती, तेसा संघा ल्ई आअ और पौलुस शादी करै बिशबासे बारै ज़ुण यिशू मसिह दी आसा, तिंयां गला शुणीं।
\v 25 और ज़ाऊं पौलुस धर्म, संयम और हणैं आळै न्याये बारै च़रच़ा करा त, ता फेलिक्से भयमान ह्ई करै उत्तर दैनअ कि, एभै ता नाश, और ज़ेभै भी मूँह मोकअ भेटे ता तेभै शादूं हुँ ताह।
\v 26 तेऊ ती पौलुसा का किछ़ ढबै भेटणें आशा बी, तैहीता भी-भी शादी करै करा त तेऊ संघै गला।27 पर ज़ाऊं दूई साला बिती, ता पुरकियस फेस्तुस फेलिक्से ज़ैगा दी आअ; और फेलिक्सै यहूदी खुश करनें तैणीं पौलुस डाहअ बंधुअ कैदी ही बणांई।
\c 25
\v 1 फेस्तिस तिंनां राज्य दी पुजी करै नाठअ चिइ धैलै बाद येरूशलेमां लै।
\v 2 तैबै माहायाजकै, यहुदिए बडै लोगै तेऊए सह्मनै पौलुसे गला छ़ेळी।
\v 3 और तेऊ का अरज़ करी करै पौलुसे बिरोधा दी की एही मांग कि तेऊ शाद येरूशलेमा लै। किल्हैकि तिंयां च़ाहा तै पौलुसा बाता बाती मारनअ।
\v 4 फेस्तुसै उत्तर दैनअ कि पौलुस आसा कैसरिआ दी पहरै दी, मूँह डेऊणअ आपै छ़ेकै तिधा लै।
\v 5 तेखअ बोलअ ईहय कि तम्हां बिच़ै ज़ुण बडै अधिकार डाहा, तिंयां बी च़ाला संघा, ज़ै तेऊ माह्णूं किज़ै गलत काम किय द आसा, तै सका तम्हैं तेऊलै सह्मनै दोष लाई।
\v 6 और तीना बिच़ै कोई आठा दसा धैळै रही करै आअ कैसरिआ लै।
\v 7 ज़ाऊं सह आअ ता यहूदी बी तै येरूशलेमा का आऐ दै, तीनै ओरी-पोरी खह्ळूई करै बडै भारी दोष लाऐ, ज़ेते तींयां कोई प्रमाण बी नि दैई सकदै तै।
\v 8 पर पौलुसै उत्तर दैनअ कि मंऐं निं यहूदिए बबस्था और मांदरो, और ना राज़ै कैसरो कोई अपराध किअ।
\v 9 तैबै फेस्तुसै यहूदी खुश करने इछा दी पौलुसा लै उत्तर दैनअ कि, तूह कै ईहअ च़ाहा कि येरूशलेमैं नाशी करै तिधी मेरै सह्मनै तेतै मकदमैंओ फैंसलअ होए?
\v 10 पौलुसै उत्तर दैनअ, हूँ आसा राज़ै कैसरे न्याय आसने सह्मनै खह्ळुअ द, मेरै मकदमेओ फैंसलअ लोळी इधी हुअ। ज़िहय कि ताखा बी आसा थोग कि मंऐं निं यहूदी लै किछ़ै अपराध किय।
\v 11 ज़ै हूँ अपराधी आसा बी, और ज़ै हूँ मारनै जोगी आसा, तैबी बी निं हूँ मरनै का मुकरदअ; पर ज़हा गलो ईंयां मुल्है दोषा लांदे आसा लागै दै, ज़ै तीना मांझ़ै कोई बी गल सच़ निखळे, तैबी बी निं तूह मूँह तीने हाथै सभाळी सकदअ, हूँ दैआ राज़ै कैसरे दुहाई।
\v 12 तैबै फेस्तुसै मंत्रीए सभा संघै गला करी उत्तर दैनअ कि तंऐं दैनीं कैसरे दुहाई, तूह नाशणअ ऐबै कैसरा सेटा लै।
\v 13 और थोळै धैळै बाद अग्रिपा राज़अ और बिरनिकै कैसरिआ एछी करै फेस्तुसा का मुलाकात की।
\v 14 और तिने खासै धैळै तिधी रहणैं का बाद, फेस्तुसै पौलुसे कथैआ राज़ै का खोज़ी कि एक माह्णूं आसा ज़ुण फेलिक्से इधी बंधुअ आसा छ़ाडअ द।
\v 15 ज़धू हूँ येरूशलेमैं थिय, ता माहायाजक और यहूदिए पुरनिऐ की तेऊए गला, तींयां च़ाहा कि तेऊ लै दैआ दंडा दैणैं आज्ञा।
\v 16 पर मंऐं दैनअ तिना लै ज़बाब कि रोमिंए निं एही रिती आथी कि कुण आदमीं सबाळणअ सज़ा दैणां लै, ज़ेभै तैणीं कि दोषी आपणैं मुकदमैं करनै आळे सह्मनै खळै ह्ई करै ज़बाबा दैणेंओ मोकअ नां भेटे।
\v 17 ता ज़ाऊं तिंयां कठा हुऐ ता मंऐं निं देरी की और दुजै धैळै न्याय आसना दी बेशी करै तेउ आदमीं शादणें आज्ञा दैनी।
\v 18 ज़ाऊं तेऊए दी मुकदमैं करनै आळै खळै हुऐ ता तिनैं बी निं तेतरी बूरी गलो दोष लाई ज़िहअ हूँ समझ़ा त।
\v 19 पर आपणे मत, और यिशू नांओंए कोई आदमिंए बारै ज़ुण मूँअ त और अह पौलुस खोज़ा तेऊ ज़िऊंदै, एसा गलो बिबाद करा तै ईंयां।
\v 20 हूँ त ईहअ झाखुअ द कि इना गलो पतअ किहअ करै लाऊं? तैहीता मंऐं एऊ का पुछ़अ कि तूह येरूशलेमा लै च़ालअ कि तिधी इना गलो फैंसलअ होए?
\v 21 पर ज़ाऊं पौलुसै दोहाई दैनी कि मेरअ फैंसलअ लोळी महाराज़ाधिराज़ै सेटा हुअ ता मंऐं दैनी आज्ञा कि ज़ेभै तैणीं हूँ एऊ कैसर राज़ै सेटा निं पजैळूं, तेभै तैणीं करा एऊए रखवाळी।
\v 22 तैबै अग्रिपा राज़ै फेस्तुसा का बोलअ, हूँबी च़ाह तेऊ मांह्णूंए शुळणअ कि सह कै बोला? फेस्तुसै बोलअ कि काला शुणैं तूह भाळै।
\v 23 दुजै धैलै ज़ाऊं अग्रिपा राज़अ और बिरनिके बड़ी धूमधाम संघै पळटणें सरदारा और नगरीए बड़ै लोगा संघै दरबार पुजै; ता फेस्तुसै आज्ञा दैनी कि पौलुस आणा ओर्ही।
\v 24 फेस्तुसै बोलअ हे माहाराज़ा अग्रिपा, और इधी हाम्हां संघै सोभी माह्णुंओ, तम्हैं भाळा एऊ माह्णूं, ज़सरै बारै सारै यहूदी यरूशलेमैं और इधी बी लैळा, लाई-लाई करै मुखा अरज़ की कि अह ज़िऊंदअ डाहणअ निं ठीक आथी।
\v 25 पर मुखा ग्अ थोग लागी कि एऊ निं ईहअ किछ़ै किअ कि एऊ पा मारी; और ज़ै कि एऊ आपैई माहाराज़ै कैसरे दुहाई दैनी ता मंऐं आसा बणांअ द एऊ भेज़णेंओ मन।
\v 26 पर मूँह निं एऊए बारै किज़ै खास गल निंसी भेटी कि आपणैं सुआमीं सेटा लै किज़ै लिखूं? तैहीता मंऐं तम्हां सह्मनै, बिशेष करै माहराज़ै अग्रिपा सह्मनै आणअ कि ज़ाच़-पड़ताळ करनै का बाद मूँह किज़ै लिखणा लै भेटे। 27 किल्हैकि बंधुअ कैदी भेज़णअ और, ज़ुण दोष तेऊ दी आसा, तींयां निं खोज़ै, अह गल ज़ाह्णींआ मुखा बेकार।
\c 26
\v 1 अग्रिपा राज़ै पौलुसा लै बोलअ, कि आपणैं बारै आसा ताल्है आज्ञा। तैबै पौलुसै हाथ आजू करी करै उत्तर दैनअ कि,
\v 2 हे राज़ा अग्रिपा, ज़ेतरी गलो यहूदी मुल्है दोष लाआ, आझ़ ताह सह्मनै उत्तर दैणअ समझ़ा हूँ आपू धन्य।
\v 3 खासतर तै कि तूह करा आपै ज़ाणीं यहूदिए बभारा और इने बिबादा, ता मेरी आसा ताह सेटा एही अरज़ कि मेरी गला शुंणैं धीर धरी करै।
\v 4 ज़िहअ मेरअ च़ाल-च़लन शुरू का ही आपणीं ज़ाती बिच़ै येरूशलेमै थिअ, तेतो आसा इना यहूदी का बी थोग।
\v 5 ज़ै तिंयां गुआही दैणीं च़ाहे ता तिंयां बछ़ैणां मूँह शुरू का कि हूँ फरीसी ह्ई करै धर्में सोभी खरै पंथा दी हूँ च़लअ।
\v 6 और ऐबै तेसा प्रतिज्ञे आशा दी ज़ुण परमेश्बरै म्हारै बाब दादै का की ती, आसा मेरअ मुकदमअ लागअ द च़लदअ।
\v 7 तेसाई प्रतिज्ञे पूरी हणेंए आशा दी, म्हारै बाराह गोत्र सारै मनै राची धैळी आसा आऐ दै परमेश्बरे सेऊआ करदी। हे राज़ा, एसाई आशा डाहणें बारै ला यहूदी मुल्है दोष।
\v 8 ज़ै कि परमेश्बरे किए मूंऐं दै बी ज़िऊंदै, ता तम्हैं एसा गला किल्है निं बिशबासा जोगी समझ़दै?
\v 9 मंऐं बी सोच़अ त ईहअ कि यिशू नासरीए बिरोधा करी तेऊए खलाफ च़ाहिए मूँह बडअ किछ़ करनअ।
\v 10 और मंऐं येरूशलेमै ईहअ किअ बी। एतरअ तैणीं कि माहायाजका का अधिकार पाई करै क्ई पबित्र लोग पाऐ मंऐं जेहला दी, और ज़ाऊं तिना मारी पा तै, तैबी बी दैआ त हूँ तिने बिरोधा दी सैहमती।
\v 11 ईहय करै हर आराधनालै दी हूँ तीना लै कशट दैई करै यिशूए करबाऊआ त निंदा, इधी तैणीं कि गुस्से मारै हुअ त हुँ ईहय पागल कि बागै नगरी नाशी करै बी करा त हूँ तीना लै तकलीफ दैई।
\v 12 एसाई धुना दी ज़ाऊं हूँ माहायाजका का अधिकार ल्ई करै त हुँ लागअ द दमिश्का लै नाशदअ।
\v 13 ता हे राज़ा, बाता हांडदी दपहरो बगत त, मंऐं सरगा का सुरज़ा का बी तेज़ एक ज्योती आपू और आपू संघा हांडणैं आळै साथी च़ऊ फेर च़मकदी भाळी।
\v 14 ता ज़ाऊं हाम्हैं सोभै धरनी पळै, ता मुखा शुंह्णुंअ इब्रानीं भाषा दी कि मुल्है बोलअ ईहअ शब्द कि, हे शाऊल, हे शाऊल, तूह किल्है दैआ मुल्है दुख? तिछै दी लात बाहणीं आसा ताल्है मुशकळ।
\v 15 मंऐं बोलअ ईहअ कि हे प्रभू तूह कुण आसा? प्रभू बोलअ ईहअ कि हूँ आसा यिशू; ज़सा लै तूह दुख दैआ।
\v 16 पर तूह उझ़ू आपणीं जांघा खळअ, किल्हैकि मंऐं आसा दैनअ द ताल्है एते तैणीं दर्शण कि, तूह बणांणअ मूँह तिना गला दी सेबक और गुआह; ज़ुण तंऐं भाळी दी आसा, और तीना गलो बी ज़सा लै मूँह ताल्है दर्शण दैणैं।
\v 17 और मूँह रहणअ ता तेरै लोगा का और और होरी ज़ाती का बच़ाऊंदै लागी; ज़सा सेटा लै तूह मंऐं ऐबै भेज़ी आसा लाअ द कि
\v 18 तूह तिने आछी खोले कि न्हैरै का प्रैशै बाखा लै, और शैताने गुलामीं का परमेश्बरा बाखा लै फिरे: कि पापा लै माफी, और तिना लोगा संघैं ज़ुण मूँह दी बिशबास करी करै पबित्र आसा कियै दै मिले।
\v 19 तै हे राज़ा अग्रिपा, मंऐं निं तेऊ स्बर्गे दर्शणें गला शूणीं करै नशूणीं किई।
\v 20 पर पैहलै दमिशक और तेखअ येरूशलेमैं रहणैंआळै लै, तेखअ यहूदिए सारै देशै और होरी ज़ातीए लोगा रहअ समझ़ाऊंदअ लागी कि मन बदळा और परमेशबरा बाखा फिरी करै मन फरेऊणैं जोगी काम करा।
\v 21 इना गले बज़हा यहूदी रहै मूँह ढाकी करै मारनें कोशिशा लागी।
\v 22 परमेश्बरे सहायता करै आसा हूँ आझ़ तैणीं ज़िऊंदअ, और होछ़ै बडै सोभी सह्मनै दैआ हूँ एसा गुआही और इना गला छ़ाडी निं हूँ होर किछ़ै बोलदअ, ज़ुण मुसा और भबिश्याबगता बी आसा बोली दी कि हणैं आळी आसा कि
\v 23 मसिहो दुख भोगणअ और सह सोभी का पैहलै मरी करै ज़िऊंदअ ह्ई, म्हारै लोगा बिच़ै और होरी ज़ाती बिच़ै करनअ तेऊ ज्योतिओ प्रच़ार।
\v 24 ज़ाऊं पौलुस ईहअ करै ज़बाबा दैंदअ त लागअ द, ता फेस्तुसै ज़ोरै हाक पाई बोलअ, हे पौलुस तुह आसा पागल, खासी बिद्या करै हुअ तूह पागल।
\v 25 पर पौलुसै बोलअ, हे माहाप्रतापी फेस्तुस, हूँ निं पागल आथी पर सच्च़ाई और बुधिए गला खोज़ा हूँ।
\v 26 राज़अ बी, ज़सा सह्मनै हूँ नडरअ ह्ई करै आसा बोलदअ लागअ द, इना गला ज़ाणां, मूँह आसा एसा गलो भरोसअ कि इना गला मांझ़ै निं कोहै आथी एऊ का बी छ़ुपी दी, किल्हैकि अह घटणा निं किधी एकी कूणीं आथी हुई दी।
\v 27 हे राज़ा अग्रिपा, तूह कै भबिश्याबगतो भरोसअ करा? हां, मुखा आसा थोघ कि तूह मना,
\v 28 तैबै अग्रिपा पौलुसा लै बोलअ, धख ज़िहअ समझ़ाऊई करै कै मूंबी तूह मसिही च़ाहा बणांणअ?
\v 29 पौलुसै बोलअ, परमेश्बरा का आसा मेरी प्राथणां कि, कै थोळै दी और कै खासै दी, सिधअ तूह ही निं, पर ज़ेतरै लोग आझ़ मेरी गला शुंणदै आसा लागै दै, सोभ इना बंधना छ़ाडी करै लोळी मूँह ज़िहै हुऐ।
\v 30 तैबै राज़अ, हाकिम, बिरनिके और तिना संघै बेशणैं आळै उझ़ूऐ खळै;
\v 31 और ज़ुदै-ज़ुदै नाशी करै लागै आपू बिच़ै बोलदै कि अह मांह्णूं ईहअ ता किछ़ै निं करा, ज़ुण बाह्नणैं और मारनैं जोगी आसा।32 अग्रिपा फेस्तुसा का बोलअ कि ज़ै अह कैसरे दुहाई नांईं दैंदअ, तै सका त अह छ़ुटी।
\c 27
\v 1 ज़ाऊं ईहय फैंसलअ हुअ कि हाम्हैं ज़हाजा दी इटालिआ लै नाशा, ता तीनैं पौलुस और होर बी क्ई कैदी बी युलियुस नाओंए औगुस्तुसे पळटणैं एकी सुबैदारे हाथै सभाळै।
\v 2 और अद्रमुतियमे ज़हाज़ा दी ज़ुण आसिआ कनारे ज़ैगा का नाशणैं आळअ त, तेथ दी बेशी करै हाम्हैं खोलअ। और एक अरिस्तर्खुस नाओं एक थिस्लुनिकिओ एक मकिदुनी त हाम्हां संघा।
\v 3 दुजै धैळै पाअ हाम्हैं सैदा दी लंगर और युलियुसै पौलुसा लै क्रिपा कि तेऊ दैनअ आपणैं साथी भाई सेटा नाशणैं कि तेऊओ आदर सत्कार करे।
\v 4 तिधा का ज़हाज़ खोली करै हाम्हैं उल्टी बागरी च़लणें बज़ह च़लै कुप्रुस टापुए आडा दी।
\v 5 और किलकिआ और पंफूलिआ नेळ समूंदरा बाती नाशी करै हाम्हैं लुसिए मूरा उतरै।
\v 6 तिधी भेटअ सुबैदारा सिकंदरिओ एक ज़हाज़ इतालिआ लै नाशदअ, और तेऊ बशैळै हाम्हैं तेथ परैंदै।
\v 7 और ज़ाऊं हाम्हैं खासै धैळै तैणीं सुलै-सुलै हांडदी बडी मुशकळ करै कनिदुसा सह्मनै पुजै, ईहअ हूअ तै कि बागरी निसी हाम्हां आजू बढणैं दैई ती, और हाम्हैं सलमोने सह्मनै का ह्ई करै क्रेते आडा दी च़लै।
\v 8 और तेते कनारै-कनारै बडी मुशकळता दी च़ली करै शुभ लंगरबारी एकी ज़ैगा दी पुजै, तिधा का ती लसया नगरी नेळ।
\v 9 ज़ाऊं खासै धैळै बितै, और पाणिंए सफरा दी ह्आ ती कठणांई तै कि उपबासे धैळी ग्ई ती बिती, ता पौलुसै तिंयां समझ़ाऊऐ,
\v 10 कि हे सज्ज़नो, मुखा ज़ाह्णिंआं ईहअ कि एसा यात्रा दी आसा बडी भारी हानीं और बिपत्ती एछणैं आळी, सिधी माले हानीं निं तम्हैं समझ़ी पर ज़हाज़े और प्राणें बी आसा हानीं हणैंआळी।
\v 11 पर सुबैदारै मनी पौलुसे गला का बढकर ज़हाज़े मांझी और सुआमींए।
\v 12 और सह बंजर ज़ैगा नांईं ती सरदी काटणा लै ठीक बी आथी, तैहीता सोभी किअ ईहअ बच़ार कि तिधा का ज़हाज़ खोली करै ज़ै केऊ साबै ह्ई सके,  फिनिक्स पुजी करै सरदी काटे। अह क्रेते बंज़र ज़ैगा आसा ज़ुण दखण-पछ़म और उत्तर पछ़मा बाखा खुला।
\v 13 ज़ाऊं दखणी हाऊआ बगदी लागी ता ईहअ समझ़ी करै कि म्हारअ मतलब हुअ पूरअ, तिधा का लंगर च़कअ और कनारै-कनारै नाठै क्रेतै सेटा बाती।
\v 14 पर थोळी देर बाद तिधा का एक बडी आंधी ढिश बागर उझ़ूई, ज़सा लै युरूकूलीन बोला।
\v 15 ज़ाऊं सह ज़हाजा दी लागी, ता ज़हाज़ निं हाऊआ बागरी सह्मनै खह्ळुई सकअ, और हाम्हैं दैनअ तेऊ आपणैं साबै बगणैं, और ईहअ ई करै रहै बगदै लागी।
\v 16 तैबै कौदा नांओंए एकी होछ़ै ज़िहै टापूए आडा दी बगदी-बगदी बडी मुशकळ जाऐ की हाम्हैं आपणीं डोंगी बशा दी।
\v 17 मल्लाहै सह च़की करै क्ई तरीकै करी करै ज़हाज़ा हेठै बाह्नी, और सुरतिसे च़ोर रेता दी टेकणें  डरे पाल और समान उतारी करै च़लै बगदै ई।
\v 18 ज़ाऊं हाम्हैं आंधी तुफाना दी बडै भारी झलारै और धाकै खाऐ ता दुजै धैळै लागै तींयां आपणैं ज़हाज़े समाना पाणीं जैंदरी शोटदै,
\v 19 और चिऊथै धैळै मुकै तिंयां आपणैं हाथै ज़हाज़ो साज़-समान शोटी।
\v 20 और क्ई धैळै तैणीं नां ता सुरज़ धेछुअ और नां ता तारै धेछुऐ, और बडी भारी ढिशबागर ती च़लदी लागी दी, और आखर हुई म्हारी बच़णें आशा बी खतम।
\v 21 ज़ाऊं तिंयां खासअ उपबास करी मुकै, ता पौलुसै तीना बिच़ै खळअ ह्ई करै बोलअ, हे लोगो, हूअ ता लोळी ती ईहय कि तम्हैं मेरी गला शुंणदै और क्रेतै का नां ज़हाज खोलदै और नां अह बिपत्ती और हानीं हंदी।
\v 22 पर ऐबै समझ़ाऊआ हूँ तम्हां कि ढेठ डाहा, किल्हैकि तम्हां मांझ़ै निं कोहिए प्राणें हानीं हणीं पर ज़हाज नि बच़ी सकदअ।
\v 23 किल्हैकि परमेशबर, ज़सरअ हूँ आसा, और ज़सरी हूँ सेऊआ करा, तेऊए स्बर्गदूतै हिज़ राची मूँह सेटा एछी करै बोलअ कि
\v 24 “हे पौलुस, डरै निं आथी; ताह लागा कैसरे सह्मनै खळणअ ज़रूरी, और भाळ, परमेश्बरै दैनैं सोभ ताल्है ज़ुण ताह संघै यात्रा करदै आसा लागै दै।
\v 25 तैहीता हे सज्ज़नो, ढेठ डाहा; किल्हैकि हूँ करा परमेश्बरा दी भरोसअ, कि ज़िहअ मुखा खोज़अ द आसा, तिहअ ई हणअ।
\v 26 पर हाम्हां लागणअ कसा टापू दी नाशी रहणअ।
\v 27 ज़ाऊं च़ौदुई राच हुई, हाम्हैं लागै अद्रिआ समूंदरै ठणाखदै, ता आधी राची मल्लाहै अटकल लाई करै समझ़अ कि हाम्हैं पुजै कसा देशा नेळ।
\v 28 और थालैओ पतअ करी करै तिनै कोई बिह पुरसअ पाणीं भाळअ और थोळअ आजू नाशी करै तिनै भी तिनै थाह लोळी ता कोई पंदरा पुरसअ नापअ।
\v 29 तैबै तिनै पथरीली ज़ैगा पळणेंए डरै तिनैं ज़हाज़े पिछ़लै च़ार लंगर पाऐ, और राची भैंणें आशा रहै।
\v 30 पर ज़ाऊं मल्लाहै ज़हाज़ा का भागणअ च़ाहा तै, और तिंयां आजू का लंगर पाणें बहानै दी समूंदरै डोंगी थुआळी।
\v 31 तैबै पौलुसै सुबैदार और सपाही का बोलअ कि ज़ै ईंयां ज़हाज़ा दी नांईं रहै ता तम्हैं निं कोहै बच़ी सकदै।
\v 32 तैबै सपाही राशै काटी करै डोंगी शोटी दूर।
\v 33 ज़ाऊं राच भैणैंआळी ती, ता पौलुसे ईहअ बोली करै, सोभै रोटी खाणा लै समझ़ाऊऐ कि आझ़ हूऐ च़ौदा धैळै, तम्हैं रहै आस लाई भुखै, और किछ़ै रोटी निं खाई।
\v 34 तैहीता हूँ समझ़ाऊआ तम्हां का ईहअ कि धख-धख खा, ज़ेता करै तम्हैं बच़ी सका, हैळअ निं करा, तम्हां मांझ़ै निं कसरै मुंडो बाळ बी बांकअ हणअ।
\v 35 और ईहअ बोली करै पौलुसै रोटी चोळी करै परमेश्बरो धन्यबाद किअ और चोळी करै दैनी सोभी लै खाणा लै।
\v 36 तैबै तिंयां सोभ लागै हैऊइ बतैऊई खांदै।
\v 37 हाम्हैं सोभै तै ज़हाज़ा दी दूई शौ छतर आदमीं।
\v 38 ज़ाऊं तिंयां सोभै ज़ह्णैं रोटी खाई मुकै ता तिंयां लागै गिंहूँए बोरी समुंदरै फैंकी करै ज़हाज़ा हळकै करदै।
\v 39 ज़ाऊं ठीक राच प्रैशुई ता सह देश बछ़ैणअ, पर एक खाह्ळी धेछुई; तेतो त चौरस कनारअ, और ईहय बच़ार किय कि ज़ै ह्ई सके ता इधी टकैळणअ हाम्हां ज़हाज़।
\v 40 तैबै तिनैं लंगर खोली करै समुंदरै छ़ाडै और पतबारा खोल्ही करै बागरी सह्मनै आघलअ पाल च़ढाऊई करै लागै कनारै बाखा लै हांडदै।
\v 41 पर तिनैं टकैळअ ज़हाज़ दूई समुंदरे कठा हणेंए जैगा दी; और गळही लै लागी ठेस और सह शाची तिधी और आजू-पिछ़ू निसी सिकी, पर पिछ़ली छ़ालीए ज़ोरा करै लागी चुटदी।
\v 42 तैबै सपाही किअ ईहअ बच़ार कि बंधुऐ कैदी पाणैं मारी, ईहअ निं ह्आ कि कोई तैरी करै निखळी भागे।
\v 43 पर सुबैदारै पौलुसा बच़ाऊणें इछा दी ईहअ करना लै किअ नांईं, और ईहअ बोलअ कि ज़ुण तैरी सका, सह निखळा पैहलै छाह्ळ दैई करै कनारै44 और बाकी कोई निखळा पाटरै दी, और कोई ज़हाज़े च़िज़ाबस्तिए सहारै, ईहअ करै सोभ पुजै शुकी भूमीं दी सही सलामत बच़ी।
\c 28
\v 1 ज़ाऊं हाम्हैं सोभै बच़ै, ता तैबै लागअ हाम्हां का थोघ कि एऊ टापू लै बोला मिलिते टापू।
\v 2 और तिनै ज़ंगली लोगै की हाम्हां लै नोखी किरपा; किल्हैकि सरदीओ भिनअ त बरशदअ लागअ द और ठांडै शेळै दी तिनै हाम्हां सोभी लै आग ज़ाळी और हाम्हैं डाहै आपू सेटा।
\v 3 ज़ाऊं पौलुसै झ़ुको बरिंडअ झाळी करै आगिए घैनै दी पाअ, ता एक सांप आगीए गरमीं करै निखळअ और सह पळेठुअ पौलुसे हाथै।
\v 4 ज़ाऊं तिनै ज़ंगली सांप तेऊए हाथै लटकअ द भाळअ, ता तिंआं आपू बिच़ै लागै गला करदै लागै और बोलअ कि अह आसा सच्च़ी हत्यारअ, अह समुंदरा का ता बच़अ पर तैबी बी परमेश्बरे न्याय निं एऊ बच़णैं दैनअ।
\v 5 तैबै पौलुसै सह सांप शोटअ आगी जैंदरी, और तेऊ निं किछ़ै हानीं हुई।
\v 6 पर तिंयां रहै न्हैळै लागी कि अह शुआणअ-धुआणअ और एकदम बधळणअ धरनीं और तेखअ शोटणैं एऊ प्राण। पर ज़ाऊं तींयां खासी देरी तैणीं भाळै रहै लागी; और भाळअ कि तेऊओ निं किछ़ बी बिगळअ ता तीनै किय होर बच़ार कि अह आसा कोई देबतअ।
\v 7 तेसा ज़ैगा ओरी-पोरी तीपुबलिऊस नांओंएं तेऊ टापूए प्रधाने ज़िमीं, तेऊ हाम्हैं आपणैं घरा लै नींईं करै चिइ धैळै की बडै प्यारा दी म्हारी पाहुंणचारी।
\v 8 पुबलियसो बाब त जौरा और आव लोहूओ रोगी बिस्तरै दी पळअ द, पौलुसै तेऊए घरै नाशी करै की तेऊलै प्राथणां, और तेऊ दी हाथ लाई करै किअ सह रांबळअ।
\v 9 ज़ाऊं ईहय हुअ ता तेऊ टापू दी होर बमार बी आऐ सोभ और तिंयां बी कियै रांबळै।
\v 10 और तिनै सोभी की म्हारी इज्ज़त पत, और ज़ाऊं हाम्हैं तिधा का च़लदै लागै ता ज़ुण किछ़ बी हाम्हां ज़रुरत ती, तिनैं डाही तिंआं सोभै गला ज़हाज़ा दी।
\v 11 चीइ भिनै बाद हाम्हैं सिकंदरीए एकी ज़हाज़ा दी बेठै और च़लै, सह ज़हाज़ त तेऊ टापू दी पूरी सरदी रुकअ द और तेऊओ च़िन्ह त दियुसकूरी।
\v 12 सुरकुसै हाम्हैं लंगर पाई चिइ धैळै रहै तिधी
\v 13 तिधा का हाम्हैं घुमीं करै रेगियुम आऐ और एकी धैळै पुतियुली दी आऐ।
\v 14 तिधा हाम्हैं होरी बिशबासी भाई का मिलै और तिनें बोळणैं दी रहै हाम्हैं एकी हबतै तिधी, और ईहअ करै तिधा का च़लै हाम्हैं रोमा लै।
\v 15 तिधा का बिशबासी भाई म्हारअ समाच़ार शुंणीं करै अप्पियुसे चौकै चिइ सरांऐ तैणीं आऐ हाम्हां मिलदै, तिना भाळी पौलुसै किअ परमेश्बरो धन्याबाद, हैअ बिशबास दैनअ।
\v 16 ज़ाऊं हाम्हैं रोम पुजै, ता पौलुसा लै भेटी तेऊ सपाही संघै ज़ुदै ज़िहै एकी रहणें आज्ञा ज़ुण तेऊए रखबाली करा त।
\v 17 चिइ धैळै बाद तेऊ यहूदिए बडै लोग शादै और ज़ाऊं तिंयां कठा हुऐ ता तीना का बोलअ, हे भाईओ, मंऐं निं आपणैं लोगा और आपणैं बाब दादे बभारे खलाफ किछ़ै किय, तैबी बी बंधूअ कैदी ह्ई करै सभाळअ हूँ येरूशलेमा का रोमिंए हाथै।
\v 18 तिनै च़ाहअ हूँ मेरी ज़ाच-पड़ताळ करी करै छ़ाडणअ बी , किल्हैकि मूल्है निं मौता दैणैं जोगी किछ़ै दोष थिअ।
\v 19 पर ज़ाऊं यहूदी एते बिरोधा दी बोलदै लागै ता तै पळी मूँह कैसरे दुहाई दैणीं, एते तैणीं निं कि मूँह शाचअ आपणैं लोगा लै दोष लाणअ त।
\v 20 तैहीता मंऐं तम्हैं शादै दै आसा कि तम्हां का मिलूं और गला बाता करूं; किल्हैकि इसराईले आशा लै आसा हूँ इना शांघळी लोहै दी बाह्नअ द।
\v 21 तिनै पौलुसा लै बोलअ, हाम्हां भेटी तेरै बारै यहूदी का च़िठी पतरी, ना होरी भाई मांझ़ै तेरै बारै किज़ै खोज़अ और ना बूरअ बोलअ।
\v 22 सह च़ाहा हाम्हैं ताखा शुंळणअ, किल्हैकि हाम्हां का आसा थोघ कि हर जैगा बोला एऊ मते बारै लोग बिरोधा दी गला।
\v 23 तैबै तिनै तेऊलै एक धैळी काढी और बडै भारी लोग हुऐ तेऊ सेटा कठा। और पौलुस परमेश्बरे राज़े गुआही दैंदी, और मूसा और भबिश्याबगरते कताबा का प्रभू यिशूए बारै समझ़ाऊंदी दोती का उडै तैणीं रह खोज़दअ लागी।
\v 24 तैबै क्ई तिंयां गला मनी, और क्ई निं मनी।
\v 25 तैबै तिंयां आपू बिच़ै एक मत निं ह्ई सकै, ता पौलुसे एसा गले बोळणैं दी च़लै कि पबित्रात्मां आसा याशायाह भबिश्याबगते कताबा दी थारै बाब दादै का ठीक ई बोलअ द कि, नाश इना लोगा लै बोल कि
\v 26 तम्हैं शुंणदै ता रहणै, पर नांईं समझ़णै, भाळै ता रहणैं, पर नांई भुझ़ी सकदै।
\v 27 किल्हैकि इना लोगो मन आसा मोटअ; और इने कान आसा गरकै हुऐ दै, और इनै आसा आपणीं आछी बंद डाही दी करी। ईहअ निं ह्आ कि तिंयां आपणीं आछी का भाळे, और काना का शुणें, और मना का समझ़े, और मूँह बाखा फिरे और हूँ तीना च़ांगै करूं!
\v 28 तै तम्हैं समझ़ा, कि परमेश्बरे एऊ उद्धारे कथैया भेज़ी हेरूं ज़ाती सेटा लै और तीना शुंळणी बी।
\v 29 ज़ाऊं पौलुसै ईहअ बोलअ ता यहूदी लागै आपू बिच़ै बिबादा करदै और तिधा का नाठै।
\v 30 और पौलुस पूरै दूई साला तैंणीं रहअ आपणैं कराऊऐ दैई करै घरा दी31 और ज़ुण तेऊ सेटा एछा तै, सह रहअ तिना संघै मिलदअ लागी और बिणा रोक-टोक और नडर ह्ई करै परमेश्बरे राज़ो रहअ प्रच़ार करदअ लागी और प्रभू यिशू मसिहे गला सखाऊंदअ लागी।
