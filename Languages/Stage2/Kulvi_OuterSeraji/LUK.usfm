\id LUK
\c 1
\v 1 हे श्रीमान थियूफिलुस, ज़ुण घटणां हाम्हां बिच़ै बिती दी आसा, तेऊ इतिहासा कठा करना और लिखणां लै आसा हाम्हां मांझ़ै क्ई लोगै मैंन्थ की दी।
\v 2 ईंयां गला पजैळी तिनैं हाम्हां सेटा तिनां का शुंणीं करै ज़ुण पैहलैई का आपणीं आछी भाळणैं आळै और प्रभू यिशूए वच़न प्रच़ार करा थियै।
\v 3 तै समझ़अ मंऐं ईहअ ठीक कि हूँ लिखूं ताल्है बाढै शुरू ओर्हि इंनां गलो पूरअ हाल;
\v 4 ताकि ताखा एसा गलो थोघ लागे कि ज़ेते ताह शिक्षा आसा भेटी दी; केही अटळ आसा।”
\v 5 यहूदिया देशे राज़ै हेरोदेसे ज़मानै दी त अबियाहे दला दी एक जकरयाह नांओं एक याजक और तेऊए लाळी ईलिशीबा ती हारूणें खांनदानी का।
\v 6 तिंयां दुहै ज़ह्णैं तै परमेशबरे नज़रा दी भलै और प्रभूए सारी आज्ञा और बिधी-बधाना मनणां लै निं तिना लै कोई दोष थिय।
\v 7 पर तिने निं कोई आद लुआद थी। किल्हैकि इलिशिबा ती बांढी और तिंयां दुहै ज़ह्णै ग्ऐ तै बुढळै ह्ई।
\v 8 एकी धैळै जकरयाह जांऊं आपणीं मंडळीए बारी दी परमेशबरे सह्मनै याजको काम करा त,
\v 9 ता तेऊए नांऊंऐं निखळी याजके रबाज़े साबै परच़ी कि प्रभूए मांदरै नाशी करै ज़ाळै धूप।
\v 10 जांऊ सह भितरी धूपा ज़ाळदअ त लागअ द ता बागै तै लागै दै बड़ै भारी लोग प्राथणां करदै।
\v 11 नच़ानक धेछुअ तेऊका कि एक परमेश्वरो स्वर्गदूत हुअ धूप बेदीए दैहणीं बाखा प्रगट।
\v 12 जकरयाह प्राछूअ तेऊ भाळी करै और तेऊ फिरअ बडअ भारी हैळअ।
\v 13 पर स्बर्गदूतै तेऊलै बोलअ, “हे जकरयाह डरै निं आथी, प्रभू हेरी तेरी प्राथणा शूणीं और तेरी बेटळी इलिशिबा का हणअ तेरअ एक शोहरू और तूह डाहै तेऊओ नांअ यहून्ना।
\v 14 ताह हणीं तेऊ करै आनंद और खुशी; संघा होरी बी भेटणीं बडै भारी लोगा तेऊए ज़ल्मां करै खुशी।
\v 15 किल्हैकि सह हणअ प्रभूए सह्मनै महान। तेऊ निं कधी शूर-शराब झुटणअ और सह हणअ आपणीं आमें गर्भाई का पबित्र आत्मा करै भरूअ द;
\v 16 और तेऊ फरेऊणैं इसराला का बडै भारी लोग प्रभू परमेश्बरा बाखा लै।
\v 17 सह नाशणअ प्रभू आजू-आजू शगती और पवित्र आत्मां दी एलीया नबी ज़िहअ ताकी सह बुज़ुर्गो मन तिने लाह्नैं बाखा लै फरेऊए और आज्ञा नांईं मनणै आळै धर्में समझ़ एछे और प्रभू लै एक धर्मीं परज़ा बणांई सके।
\v 18 जकरयाह स्बर्गदूता का पुछ़अ, “हूँ किहअ करै करूं एसा गलो भरोसअ? आपू ता हूँ बुढळअ आसा; और मेरी लाळी बी ग्ई बुढळी ह्ई?”
\v 19 स्बर्गदूतै बोलअ तेऊलै ईहअ कि “हूँ आसा जिबराईल स्बर्गदूत; और हूँ रहा हमेशा परमेशबरे सह्मनै खह्ळुई; ता परमेशबरै आसा हूँ ताह सेटा लै गला करदअ और एसा खुशखबरी शणांऊंदअ भेज़अ द।
\v 20 पर ऐबै शुंण, ज़ेभै तैणीं ईंयां गला पूरी निं ह्ई मुके, तेभै तैणीं रहणअ तूह च़ुप्पी (काल्लै ज़िहअ) और तूह निं किछ़ै बोली सकदअ; ईहअ हणअ तै किल्हैकि तंऐं निं मेरी इना गलो भरोसअ किय ज़ुण ठीक बगती पूरी हणीं।”
\v 21 ता लोग तै बागै जकरया न्हैळै-भाळै लागै दै और तिंयां हुऐ रहैन-प्रशैन कि जकरया मांदरा भीतरी एतरी देर किल्है पाई?
\v 22 ज़ाऊं जकरयाह बागै निखळअ; ता सह निं किछ़ै बोली सकअ, जकरयाह लागअ तिना लै शारै करदअ और सह रहअ काल्लअ ई। और तै ग्ऐ तिंयां समझ़ी कि एऊ हुऐ मांदरै किज़ै दर्शण।
\v 23 ज़ाऊं तेऊए सेऊआ च़ाकरीए धैळै पूरै हुऐ, ता सह नाठअ आपणैं घरा लै।
\v 24 इना धैळै बाद हुई तेऊए लाळी इलीशिबा पैरभारी; पांज़ा भिनै तैणीं निं तेसा अह गल कोही का खोज़ी कि
\v 25 अह किरपा की प्रभू मूँह संघै लोगा बिच़ै ईज़्जत डाहणें तैणीं।
\v 26 ईलिशिबा पैर भारी हणें छ़हा भिन्नैं बाद भेज़अ परमेशबरै जबराईल नांओं स्बर्गदूत गलील देशे नासरथ नांऊंए नगरी एकी कुंआरी सेटा;
\v 27 तेसा कुंआरी नांअ त मरिअम और तेसरी बरनीं ती दाऊदे खानदानींए एकी युसुफा नांऊंए मरधा संघैं हुई दी।
\v 28 स्बर्गदूतै तेसा लै भितरी एछी करै बोलअ;  “नमस्ते, परमेशबरै दैनअ ताल्है पठाथअ और प्रभू आसा ताहा संघै।”
\v 29 एऊ बच़ना शुणीं करै मरिअम हैळुई और सह लागी ईहअ सोच़दी कि 'ईनां गलो किज़ै मतलब आसा'?
\v 30 तैबै स्बर्गदूतै तेसा लै बोलअ, “हे मरिअम, डरै निं आथी, ताल्है हुई परमेश्वरे दैया।
\v 31 भाळ, तूह हणीं पैर भारी और तेरअ हणअ एक शोहरू; और तूह डाहै तेऊ नांअ "यिशू"।
\v 32 सह हणअ महान; और सह हणअ परम परधान परमेशबरो शोहरू। प्रभू परमेशबरा दैणअ बाब-दादै राज़ै दाऊदो सिंहासण तेउलै;
\v 33 और तेऊ करनअ ईज़राईले घरानै दी सदा राज़, और तेऊए राज़ निं कधि खतम हणअ।”
\v 34 मरियमैं स्बर्गदूता लै बोलअ, “ईहअ किहै करै सका ह्ई? हूँ ता कसा मरधा ज़ाणदी बी निं आथी?”
\v 35 स्बर्गदूतै तेसा लै बोलअ कि “ताल्है एछणअ पबित्र आत्मां और परम प्रधान परमेश्बरे सामर्थ रहणीं ताह संघै। ज़ुण सह पबित्र  शोहरू पैदा हणैं आळअ आसा, तेऊ लै बोळणअ परमेश्बरो शोहरू।
\v 36 भाळै, तेरी मसेरी बैहण इलिशिबा सोभ ज़ाणा तै कि सह आसा बांझ; एभै आसा तेसरअ छ्ऊअ भिनअ लागअ द।
\v 37 परमेश्वरा लै निं कोई बी गला मुशकळ आथी।
\v 38 मरियमैं तेऊ लै बोलअ, “भाळ, हूँ आसा प्रभूए भगतण, ज़िहअ तूह बोला तिहअ ई लोळी मुल्है हुअ।” तेखअ हुअ स्बर्गदूत तिधा का लोप।
\v 39 संघा तिनाई धैळै मरिअम उझ़ुई और सह नाठी सराज़ा दी यहूदे एकी नगरी लै।
\v 40 ज़ाऊं सह जकरयाहे घरै पुजी और तेसा इलिशिबा लै नमस्ते किअ,
\v 41 ता ज़ेसा घळी इलिशिबा मरिअमें नमस्ते शुणीं, ता तेसाई घळी तेसे पेटै लागअ शोहरू हिलदअ च़ुकदअ और इलिशिबा भरूई पबित्र आत्मां करै।
\v 42 ता तेसा ज़ोरै लैळ पाई करै बोलअ, “तूह आसा सोभी बेटळी दी धनबान और तेरै पेटो फळ बी आसा धनबान,
\v 43 और मेरै ईंयां भाग किधा का खुल्है कि मेरै प्रभूए आमां आई मूँह सेटा लै?
\v 44 भाळ मरिअम, ज़ाऊं तंऐं मुल्है नमस्ते की, और सह बोल ज़ाऊं मेरै कानै पुजअ ता तेसाई घळी लागअ मेरै पेटै शोहरू खुशी-खुशी हिलदअ च़ुकदअ।
\v 45 भागा आळअ आसा सह ज़ुणीं एसा गला बिशबास किअ कि ज़ुण गला प्रभूए तरफा का बोली ती, तिंआ ह्णीं पूरी।”
\v 46 तैबै मरिअमैं बोलअ, “मेरअ प्राण करा प्रभूए जै-जैकार,
\v 47 और मेरी आत्मां हुई मोक्ष दैणैं आळै परमेश्बरा करै खुश।
\v 48 किल्हैकि तेऊ दैनी मेरी भलाई दी नज़र और तैहीता भाळा, एभा पोर्ही जुगे-जुगे लोगा बोळणअ मुल्है भागा आळी।
\v 49 किल्हैकि तेऊ सर्बशगतिमान परमेश्बरै किऐ मुल्है बडै-बडै काम और तेऊओ नांअ आसा पबित्र;
\v 50 और तेऊए दैया ह्आ तिना लै ज़ुण तेऊए डरा हेठै रहा, और सह दैआ रहा पोस्ती दर पोस्ती बणीं।
\v 51 तेऊ रैहैऊअ आपणीं बाहो बल और ज़ुण आपणै आप बडअ समझा तै तिंयां दळाऊऐ तेऊ साते बातै।
\v 52 तेऊ शोटै बलबान राज़गादी का धरनी; और दिन दुखी कियै बडै।
\v 53 भुखै दैनैं तेऊ शोभली-शोभली गला करै रज़ैऊई और धनबान काढै छ़ुछ़ै हाथै दळाऊई।
\v 54 आपणै सेऊआकार इसराईले की तेऊ हेर सभाळ कि सह तेऊऐ दैया आद डाहे;
\v 55 ज़ुण आबराहमा और तेऊए खांनदानी दी हमेशा रहणीं और ज़िहअ तेऊ म्हारै बाब दादै का बोलअ त।”
\v 56 मरिअम रही चीई भिनै तेसा सेटा और तेता बाद आई सह घरा लै बापस फिरी।
\v 57 तैबै ईलिशिबे सुणैंए धैळै आऐ और तेसरअ हुअ एक शोहरू।
\v 58 ज़ाऊं तेसरै संघी-साथी और पड़ोसी शुणअ कि परमेशबरै की तेसा लै दैया और तेसरअ हुअ शोहरू; ता तिंयां बी हुऐ बडै भारी खुशी।
\v 59 तेखअ हुअ ईहअ कि आठुऐ धैळै निंयं आपणअ शोहरू तिनै खतनै करना लै; ता तिनै लाअ त तेऊओ नांअ तेऊए बापू ज़िहअ जकरयाह डाही पर
\v 60 ईलिशिबा बोलअ ईहअ कि एऊ शोहरूओ नांअ डाहणअ यहून्ना।
\v 61 तिनै होरी बोलअ तेसा लै ईहअ कि तेरी खानदानी निं ईहअ नांअ कोहीओ आथी?
\v 62 तैबै तिनै तेऊ शोहरूए बापू का शारै करै पुछ़अ कि किहअ करनअ?
\v 63 कि तूह एऊओ नांअ कै च़ाहा डाहणअ? तैबै तेऊ तीना का लिखणेंए तगती शदाऊई और लिखअ कि एऊओ नांअ आसा यहून्ना, और तिंयां सोभ हुऐ रहैन।
\v 64 ता तेउओ मूँह और ज़िभ खुल्ही नढैऊऐ ता सह लागअ गला-बाता करदअ और परमेश्बरे जै-जैकार करदअ।
\v 65 ता तेऊए ओरी-पोरी रहणै आळै सोभी पळअ हैळअ तिंयां गला फैली तेसी बाती सारै यहूदिआ देशे सारै सराज़ै।
\v 66 ईंयां गला ज़ुणीं बी शुणीं तिंआ लागै आपणैं मनै बच़ार करी करै बोलदै कि अह शोहरू किहअ हणअ? किल्हैकि एऊ परैंदै आसा परमेश्बरो हाथ।
\v 67 ता तेऊ शोहरूओ बापू जकरयाह भरूअ पबित्र आत्मां करै और सह लागअ भबिश्याबाणीं करदअ कि
\v 68 “प्रभू, इसराईले परमेश्बरा लै धन-धन, कि तेऊ दैनी आपणैं लोगा लै नज़र और तिना लै दैनअ छ़ुटकारअ;
\v 69 और आपणैं सेऊआकार दाऊदै खानदानीं दी काढअ एक मोक्ष दैणैं आळअ शींग।
\v 70 ज़िहअ तेऊ आपणैं पबित्र भबिश्याबाणीं करनै आळै का ज़ुण एऊ संसारे शुरूआता का ई बोळदै आसा तै लागै दै, तिंनां का खोज़अ।
\v 71 मतलब, म्हारै बैरी का, और म्हारै बैरीए हाथा का दैनअ हाम्हां लै छ़ुटकारअ,
\v 72 और म्हारै बाब दादै लै दैआ करी करै आपणअ पबित्र बाईदअ डाहअ आद।
\v 73 ता सह बच़न ज़ुण तेऊ म्हारै बापू अबराहमा लै दैनअ त;
\v 74 कि तेऊ दैणअ हाम्हां लै ईहअ कि हाम्हैं आपणै दुशमणैं हाथा का छ़ुटी करै
\v 75 तेऊ सह्मनै पबित्र धर्मीं और बिणा कोई हैळै फिकरै तेऊए सेऊआ टैहल करदै रहे।
\v 76 और तूह हे बेटैआ, तूह हणअ परम प्रधान परमेशबरो भबिशयाबगता, किल्हैकि तूह हांडणअ प्रभूए बाता ठीक करदअ तेऊ आजू-आजू;
\v 77 ताकि तूह तेऊए लोगा लै मोक्षो ज्ञान दैई सके, ज़ुण तिने पाप क्षमा ह्ई करै भेटणअ।
\v 78 अह हणअ परमेश्बरे बडी दैया और करूणा करै; ज़हा करै उपरा का हाम्हां लै दोतकअ प्रैशअ निखळणअ कि
\v 79 न्हैरै और मौतै छ़ैली दी बेठणै आळै लै प्रैशअ होए; और म्हारी खूरे गंईं सरली और बाता दी सीधी बशैळे।”80 ईहअ करै सह शोहरू लागअ बढदअ और आत्मा दी लागअ बलबान हंदअ और ईसराईल देशै प्रगट हणै का पैहलै तैणीं रहअ सह बणैं बूटै उजाळ ज़ैगा।
\c 2
\v 1 तिनां धैळै राज़ै अगूस्तूस कैसरै दैनीं ऐही आज्ञा कि सारै दैशे लोगे नांअ करा दरज़।
\v 2 अह ती दुनिंयां दी पैहली नांअ लखाई ज़ुण तेऊ ज़मानै हूई, ज़धू क्बिरिनिउस सुरिआ देशो मुखिअ थिय।
\v 3 और सोभ लोग नाठै नांऊंआ दरज़ करदै आपणीं-आपणीं नगरी लै।
\v 4 और एते तैणीं नाठअ युसुफ बी किल्हैकि सबी त दाऊदे खानदानी का। और सह गलीले नासरत नगरी का यहूदिआ देशै दाऊदे नगरी बेतलेहमा लै नाठअ कि
\v 5 आपणीं हणैं आळी लाळी मरिअम, ज़सा संघै बरनी लाई दी आसा नांअ दरज़ करी सके।
\v 6 और तेसरै तिधी रहंदी हुऐ मरिअमें सुणेंए धैळै पूरै और
\v 7 तेसा दैनअ आपणै ज़ेठै शोहरू लै जल्म और तेसा सह झिकळै दी पळेटअ और तेसा डाहअ सह डागेए घाह खेऊणेंए च़राठी भितरी किल्हैकि तिना निं सरांई भितरी रहणा लै ज़ैगा भेटी ती।
\v 8 और तेऊ देशै तै क्ई गुआळै फुआल और तींयां ह्आ तै राची आपणीं भेडा बाकरीए छ़ुंडा पहरी दहळै सुतै दै।
\v 9 और प्रभूओ दूत आअ और तिनां सेटा खह्ळुअ ता प्रभूओ झ़लकार (च़मकदअ प्रैशअ) च़मकअ तिना फेर ता तिंयां सोभ हैळुऐ।
\v 10 और तैबै स्बरगदूतै तिनालै बोलअ कि,“ डरा निं आथी, भाळा, तम्हां का लाअ मंऐं खुशीओ समाच़ार खोज़ी। अह समाच़ार हणअ सारी दुनिये लोगा लै खुशी दैणै आळअ।
\v 11 आझ़ हुअ दाऊदे नगरी तम्हां लै मोक्ष दैणै आळैओ ज़ल्म, और अहैई आसा मसिह पबित्र प्रभू।
\v 12 और तेऊए बछ़ैण आसा एही कि सह भेटणअ तम्हां डागै-धणा लै घाह खैऊणेंए च़राठी भितरी झिकळै दी पळेटअ द।”
\v 13 और तेसाई घळी हेरा हेरी तिधी धेछुअ तिना का स्बरगदूतो एक छुंड तिंना का परमेशबरे जै-जैकारा करदी ईहअ बोलदअ कि
\v 14 “सरगै हुई परमेश्बरे महिमां धरती दी ज़ुण मांह्णूं तेऊ करै खुश आसा, तिना शांती होए।”
\v 15 ज़ाऊं स्बरगदूत तिना सेटा का बापस स्बरगा लै नाठै; ता तिनै गुआळै फुआलै आपू बिच़ै गला की कि, “च़ाला हाम्हां सोभी नाशणअ बेतलेहमा लै और ज़ुण गल हाम्हां का प्रभू खोज़ी, तेसा एछमैं हाम्हैं भाळी।”
\v 16 और तिंयां नढैऊऐ नाठै और मरियम युसुफा संघैं भाळअ तिनै सह शोहरू च़राठी दी डाहअ द।
\v 17 तिनां भाळी करै तिनै सह गल प्रगट की ज़ुण तिना का तेऊ शोहरूऐ बारै बोली ती।
\v 18 और सोभी शुळणै आळै हूऐ इना गला शुणीं करै रहैन ज़ुण तिनै गुआळै फुआलै तिना सोभी का खोज़ी।
\v 19 पर मरिअमै डाही ईंयां गला आपणै मनै और सह लागी आपणैं मनै सोच़दी।
\v 20 और तिंयां गुआळै फुआल तिहअई शुणीं और भाळी करै परमेश्बरे भज़न और जै-जैकार करदी फिरै बापस।
\v 21 ज़ाऊं आठ धैळै पूरै हुऐ और तेऊए खतनैं करनेओ धैळअ आअ, ता तिनै डाहअ तेऊ नांअ यिशू, ज़ुण स्बरगदूते तेसा का शोहरू पेटै एछणै का पैहलै खोज़अ त।
\v 22 और ज़ाऊं मूसे बिधि बधाने साबै शुचै हणेंऐ धैळै पूरै हुऐ ता एता बाद निंयं तिनै सह येरूशलेमा लै ताकि तिंयां प्रभूए सह्मनै तेऊ आणीं सके।
\v 23 ज़िह्अ कि प्रभूए बिधि बधाना दी लिखअ द आसा कि, “हरेक ज़ेठअ शोहरू हणअ प्रभू लै पबित्र।”
\v 24 और प्रभूए बिधी-बधाने साबै एक पालळीओ ज़ोळअ, नांईं ता पालळीए दूई बच़ै लागणै आळणै ज़रूरी।
\v 25 और येरूशलेमै थिअ एक शिमोन नांऊंओ माह्णूं और सह त बडअ धरमीं और भलअ भगत आदमीं, और सह ह्आ त इसराईले शांती न्हैळअ लागअ द और तेऊ दी त पबित्र आत्मां।
\v 26 और तेऊ लै थी पबित्र आत्मां का चतैनगी भेटी दी कि ज़ेभै तैणीं तूह मसिह भाळी निं लए, तेभै तैणीं निं तूह मरनअ आथी,
\v 27 और सह आअ आत्मां दी भरूई करै मांदरा लै और ज़ाऊं आमां-बापू सह शोहरू भितरा लै आणअ कि बिधी-बधाने साबै तेऊलै तिंयां करे,
\v 28 और तेऊ सह शोहरू आपणैं भोसळै ढाकअ और परमेश्बरो धन्याबाद करी करै बोलअ कि,
\v 29 “हे सुआमीं, एबै दै आपणैं सेऊआकारा लै तूह आपणैं बच़नें साबै शांती संघैं बिदाई,
\v 30 किल्हैकि मेरी आछी हेरअ तेरअ मोक्ष भाळी,
\v 31 ज़ुण तंऐं सोभी देशा सह्मनैं तैर किय द आसा कि,
\v 32 होरी सोभी ज़ातिए लोगा लै प्रैशै दैणेंए तेणीं तेरी आपणीं परज़ा इसराईलीए महिंमा ह्ई सके।”
\v 33 और तेऊ शोहरूए आमां बापू ज़ुण इना गला शुणां तै तिंयां ह्आ तै रहैन ज़ुण तेऊ शोहरूए बारै दी हंदी ती लागी दी।
\v 34 और एता बाद शिमोंनै तिनां लै आशिरबाद दैनअ और शोहरूए आमां मरिअमा लै बोलअ, “हेर, अह शोहरू आसा ईसराले क्ई लोगा लै बधळणैं और उझणैं और ईहै च़िन्हा लै टांकअ द, ज़सरै खलाफ बरोधा दी क्ई गला हणीं।
\v 35 इधी तैणीं कि तेरी आत्मां बी भेदणीं तलबारा करै आर-पार और एता करै हणैं क्ईए दिले बच़ार प्रगट
\v 36 और अशेरे गोत्रा का ती एक हन्नयाह नांऊंऐ फनुअले शोहरी भबिश्याबाणीं करनै आळी और सह ती खासी बुढळी बी ग्ई दी ह्ई और सह रही ती तेसरै बैहा हणैं का बाद साताई साला आपणैं लाळै संघै।
\v 37 सह ती चरैसी साला ओर्ही बिधबा और सह रहा ती मांदरै ई और ब्रत और प्राथणा करी करै रहा ती राची धैळी भगती करदी लागी।
\v 38 और सह बी तेसा घळी तिधी एछी करै लागी परमेश्बरे धन्याबाद करदी और तिना सोभीए बारै लागी बोलदी ज़ुण येरूशलेमें छ़ुटकारै न्हैळै तै लागै दै, तेऊ शोहरूए बारै गला करदी लागी।
\v 39 ज़ाऊं तिंयां बिधी-बधाने साबै सोभ गला नबटाऊई मुकै ता तेता बाद नाठै तिंयां गलीले देशै आपणीं नगरी नासरता लै।
\v 40 और‍ शोहरू लागअ बढदअ और बलबान हंदअ और बुधी दी लागअ परिपूरण हंदअ और परमेश्बरो जश त तेऊ दी।
\v 41 और तेऊए आमां-बापू करा तै हर साल फसहे जाचा लै येरूशलेमा लै नाशी।
\v 42 ज़ाऊं सह बाराह बरशो हुअ, और तिंआ नाठै पर्बे रिति रबाज़े साबै येरूशलेमा लै और
\v 43 तिंआ तिना धैळै पूरै करी करै बापस फिरदै लागै ता सह शोहरू रहअ येरूशलेमै ई और तेऊए आमां-बापू का निं थोगै कि सह किधी आसा।
\v 44 तिनै ज़ाणअ ईह्अ कि सह हणअ होरी मसाफरा संघै आजू-आजू, पर एकी धैळीए डेरै पाणै का बाद लागै तिंयां सोभी ज़ाणै-बछैणै और टबरा पुछ़दै और तेऊ लोळै।
\v 45 पर ज़ाऊं सह नांईं भेटअ ता तिंयां आऐ लोळदी-लोळदी येरूशलेमा लै बापस फिरी और
\v 46 चिई धैळै बाद भेटअ तिना सह मांदरै उपदेशा दैणै आळै बिच़ै बेठअ द और सह त तिने गला शुणअ और तिना का सुआला करदअ।
\v 47 और ज़ेतरै बी तेऊ शूणै तै लागै दै, तिंआ हुऐ तेऊऐ समझ़ और तेऊऐ उत्तरा शुणी रहैन।
\v 48 ईहअ भाळी करै हुऐ तेऊऐ आमां-बापू बी रहैन और तेऊऐ आमां मरिअमे बोलअ कि, “आरा बेटैआ, तंऐं किल्है किय हाम्हां संघै ईहअ? हूँ और तेरअ बापू थकै ताह लोळी-लोळी?”
\v 49 तेऊ तिना लै बोलअ, “तम्हैं मूँह लोळै किल्है लागै? तम्हैं ईहअ निं ज़ाणदै कि मूँह आसा आपणै बापूए भबना दी रहणअ ज़रूरी?”
\v 50 पर ज़ुण अह गल तेऊ तिना का बोली, तिनै निं अह समझ़ी।
\v 51 तेखअ नाठअ सह तिना संघै और नासरथै पुजै और सह रह तिनें साबै तिधी और तेऊए आमां डाही ईंयां गला आपनै मनै 52 और प्रभू यिशू मसीह डील-डौल और परमेश्बरे और मांह्णूंऐ जशा दी लागअ बढदअ।
\c 3
\v 1 तिबरिउस केसरे राज़ा दी पंद्र्उई बरशा दी ज़ाऊं पुंतिउस पिलातुस यहूदिआ देशो हाकम थिअ और गलीलै त हेरअदेस चौथाई देशो राज़अ इतूरैईआ, और तरखोनिसिसे त तेऊओ भाई फिलिपुस और अबिलेना दी त लिसानिआस चौथाई देशे राज़ै।
\v 2 और ज़धू हन्ना और कैफा माहायाजके पदबी दी थियै, तिना धैळै परमेश्बरो बच़न यहून्ना सेटा पुजअ।
\v 3 और यहून्ना लागअ जरदण नदी आर-पार लोगा लै पाप माफी और मना बदळणैंओ बपतिस्मैंओ परच़ारा करदअ।
\v 4 ज़िहअ याशायाह भबिशयाबाणीं करनै आळै बोलैदै बच़ने कताबा दी लिखअ द आसा कि, “बणै बुटै उजाळ ज़ैगा दी आसा लागअ द एक हाका लांदअ कि प्रभूए बात बणांआ, और तेऊए सळका करा सिधी।
\v 5 हरेक नाळ खोह्ळ भरनै और सोभ धारा-धारठी ढोळणीं गोधै; और ज़ुण कुंगळअ आसा सह करनअ सिधअ और ज़ुण उछ़टअ-निंऊंअ आसा सह बणाणअ च़कोर रसतअ।
\v 6 हरेकी प्राणीं भाळणअ परमेश्बरो मोक्ष।”
\v 7 और लोगे छ़ुंड ई छ़ुंड एछा तै तेऊ सेटा लै बपतिसमैं लंदै और सह बोला त तिना का ईहअ कि, “हे शपैळे शोहरूओ, तम्हां का ईहअ कुणीं हेरअ खोज़ी कि आजू एछणैं आळी बिबती का भागा?
\v 8 मना बदळणै जोगी फळ ता आणा और आपणै-आपणै मनै ईहअ निं सोच़ा कि म्हारअ बाब दादअ आसा अबराहम। हूँ बोला तम्हां का ईहअ कि परमेश्बर सका इना पाथरा का बी अबराहमा लै शोहरू पैदा करी।
\v 9 और ऐबै आसा हेरअ द खराळअ पेळे गोधै लाई और ज़ुण पेळ रांबळअ फळ नांईं दैआ सह पाणअ काटी दहणा लै।
\v 10 तैबै लोगै यहून्ना का पुछ़अ कि तै हाम्हां किज़ै लागणअ करनअ?
\v 11 तेउ तिना लै उत्तर दैनअ कि ज़हा का दुई कुरतै आसा सह दैआ एक कुरतअ तेऊलै ज़सा का नांईं आथी और ज़सा का रोटी आसा सह बी करा ईहअ ई।
\v 12 और कारै च़ुंगी गराहणै आळै बी आऐ तेऊ सेटा लै बपतिस्मै लंदै और तेऊ का पुछ़अ कि हे गुरू, हाम्हैं कै करमै?
\v 13 तेउ तिना लै बोलअ कि ज़ुण तम्हां लै मांगणै लै बोलअ द आसा तेता का खासअ निं मांगी आथी।
\v 14 और सपाही बी तेऊ सेटा एछी करै पुछ़अ कि हाम्हैं कै करमैं? और तेऊ तिना लै बोलअ कि कोई लै थोगै बाझ़ी कूट मार करी और ना कसा लै झ़ूठअ दोष लाई और आपणीं मज़दूरी दी डाहै संतुष्टी।
\v 15 और सोभी लोगा ती आशा और तिंयां सोभ तै आपणै-आपणै मनै यहून्ने बारै सोच़दै लागै दै कि अहैई किनीं आसा मसिह?
\v 16 और यहून्नै तिना लै उत्तर दैनअ कि “हूँ ता दैआ तम्हां लै पाणीं करै बपतिस्मअ; पर सह आसा एछणै आळअ जुण मुखा शक्तीमान आसा और हूँ नि तेऊ सेटा एता जोगी बी आथी कि तेऊए बूटे तस्मै खोली सकूँ। तेऊ दैणअ तम्हां लै पबित्र आत्मा और आगी करै बपतिस्मअ।
\v 17 तेऊओ शूप आसा तेऊए हाथै और तेऊ शुहणअ आपणअ खहळ झ़ाळी करै और गिंहूं करनै तेऊ आपणै भडारै कठा और भुखलअ पाणअ तेऊ आगी दी दह्ई ज़ुण आग कधि नीं हिशणी।”
\v 18 और सह क्ई शिक्शा दैई करै रहअ लोगा समझ़ाऊंदअ लागी और लोगा लै सुसमाच़ारा शणाऊंदअ लागी।
\v 19 पर तेऊ‍ चौथाई देशे राज़ै हेरोदेसा लै तेऊए भाईए बेटळी हेरोदिआसे बारै और सोभ कुकरम ज़ुण तेऊ राज़ै कियै तै, तेता लै बोलअ कि ईंयां आसा गलत।
\v 20 और हेरोदेसै किय तेता का बी ज़ादअ कुकरम कि यहून्ना पाअ जेह्लखानै दी।
\v 21 ज़ाऊं सोभी लोगै बपतिस्मअ ल्अ और प्रभू यिशू बी त बपतिस्मैं का बाद प्राथणा करदअ लागअ द और हेरा-हेरी सरग खुलअ और
\v 22 पबित्र आत्मां उतरअ तेऊ परैंदै कबूतरे रूपै और एही आकाशबाणीं हुई: “कि तूह आसा मेरअ प्यारअ शोहरू और हूँ आसा ताखा खुश।”
\v 23 ज़ाऊं यिशू आपू बी उपदेशा दैंदअ लागअ, ता तेऊए अमर ती कोई तिहा साले ज़िहअ समझ़ा तै कि सह त यसुफो शोहरू और यसुफ त एलीओ शोहरू।
\v 24 और सह त मत्‍तातो और सह लेबीओ और सह मलकिओ और मलकी यन्ना और सह युसफो
\v 25 और सह मतियाह और सह आमोस और सह नहूम और नहूम त अस्ल्याहो शोहरू और सह नोगहो
\v 26 नोगह त मातो और सह त मतियाहो और सह त शिमिओ और सह त योखेसो और सह त योदाहो
\v 27 और सह त यहून्नो और सह त रेसा और सह त जरूब्बाबिलो और सह त शलतिएल और सह त नेरीओ।
\v 28 और सह त मलकिओ और मलकी त आदीओ शोहरू और आदी त कोसामों और सह त इलमोदामो और सह त एरो शोहरू।
\v 29 एर त येशूओ और सह त इलाज़ारो और सह त योरीमो और सह त मतातो और सह त लेबीओ शोहरू।
\v 30 लेबी त शमौनो और सह त यहूदाहो और सह त युसुफो और सह त योनानो शोहरू और सह त इल्याकिमो शोहरू
\v 31 और सह त मलेआह और सह त भिन्नाहो और सह तमत्तातो और सह त नातानो और नातान त दाऊदो शोहरू।
\v 32 दाऊद त यिशैओ शोहरू और सह त ओबेदो और सह त बोअज़ो और सह त सलमोनो शोहरू और सह त नहशोनो।
\v 33 नहशोन त अम्मीनादाबो और सह त अरनीओ और अरनी त हिसरोमो शोहरू और सह त फिरिसो और सह त यहूदाहो शोहरू।
\v 34 और सह त याकुबो शोहरू और सह त इसहाको शोहरू और इसहाक त इबराहिमो शोहरू और सह त तिरहो और सह त नाहोरो शोहरू।
\v 35 नाहोर त सरूग और सह त रऊओ और सह त फिलिगो और सह त एबिर और सह त शिलोहो
\v 36 और सह त केनानो और सह त अरफज्ञदो और सह त शेमओ और सह त नूहो शोहरू और सह त लिमिको शोहरू।
\v 37 लिमिक त मथूशिलोहो और सह त हनोको और सह त यिरिदो और सह त महलेल और महलेल त केनानो शोहरू।38 केनान त इनोशो और सह त शेतो शोहरू और शेत त आदमों शोहरू और आदम त परमेश्बरो शोहरू॥
\c 4
\v 1 तेखअ प्रभू यिशू मसिह पबित्र आत्मा करै भरूअ और जरदण नदी का नाठअ बणैं उजाळ ज़ैगा लै और च़ाह्ळी धैळै तैणीं रहअ पबित्र आत्में साबै ज़ंगलै हांडदअ लागी।
\v 2 शैतान रहअ तेऊ परखदअ लागी और तिना धैळै निं प्रभू किछ़ै बी खाअ ना पीय और ज़ाऊं च़ाह्ळी धैळै पूरै हुऐ ता तेऊ आई भुखै।
\v 3 और शैतानै प्रभू लै बोलअ कि, “ ज़ै तूह परमेश्बरो शोहरू आसा ता तै बोल एऊ पाथरा लै कि रोटी बण।”
\v 4 प्रभू यिशू तेऊ लै उत्तर दैनअ कि,  “पबित्रशास्त्रा दी आसा लिखअ द कि मांह्णूं निं सिधअ रोटी करै ज़िऊंदअ आथी।”
\v 5 तैबै शैताने प्रभू यिशू निंयं और घळी भर सारै संसारो राज़ रहैऊअ,
\v 6 और तेऊ प्रभू यिशू लै बोलअ कि, “इना सोभी गलो हक और सुख बिलास दैणअ मूँह ताल्है किल्हैकि अह आसा मेरै कब्जै दी और ज़सा लै हूँ च़ाहा तेऊ लै दैआ हूँ।
\v 7 ज़ै तूह मुल्है ढाल करे ता तै हणीं ईंयां सोभ गला तेरी।”
\v 8 प्रभू यिशू तेऊ लै उत्तर दैनअ कि, “ पबित्रशास्त्रा दी आसा लिखअ द कि तूह निं आपणैं प्रभू परमेश्बरा छ़ाडी नी होरी लै ढाल करी और सिधी तेऊए भगती करै।
\v 9 तैबै तेऊ प्रभू यिशू मसिह येरूशलेमा लै नींयं और मांदरे पुंडरी परैंदै खळअ किय और प्रभू लै बोलअ, “ ज़ै तूह परमेश्बरो शोहरू आसा तै पळ इधा का ढेका,
\v 10 किल्हैकि शास्त्रा दी आसा लिखअ द कि तेऊ‌ छ़ाडणै स्बर्गदूत ताह बच़ाऊंदै,
\v 11 और तिना च़कणअ तूह हाथों हाथ, ताकि ईहअ निं ह्आ कि तेरै पैरै ठोह्ळ लागे।”
\v 12 यिशू तेऊ लै उत्तर दैनअ कि शास्त्रा दी आसा ईहअ बी लिखअ द कि, “तूह निं आपणैं प्रभू परमेश्बरा परखदअ लागी।”
\v 13 और ज़ाऊं शैतान सोभी गला परखी मुकअ और थोळी घळी लै नाठअ सह यिशू सेटा का दूर।
\v 14 और प्रभू यिशू मसिह आत्में जशा दी भरूई करै आअ गलीला लै बापस और तेऊए च़रचा फैली ओरी-पोरी सारै देशै।
\v 15 और सह रहअ तिनेंई आराधना सभा घरा दी उपदेशा दैंदअ लागी और सोभ करा तै तेऊए सराहणा।
\v 16 और तेखअ प्रभू नासरथा लै आअ ज़िधी सह धाचअ पाळअ द थिअ और आपणै रीती रबाज़े साबै सबते धैळी आराधनालै दी बच़ना पह्ळदअ खळअ हुअ।
\v 17 और तेऊ लै दैनी याशायाह भबिश्याबगते कताब पह्ळणा लै और तेऊ कताब खोली करै सह बरकअ काढअ, ज़िधी ईहअ त लिखअ द कि,
\v 18 “प्रभूओ आत्मां आसा मूँह दी तै कि तेऊ कंगाळा लै सुसमाच़ार शणांउंणा लै मेरअ अभिशेक किअ और हूँ आसा भेज़अ द एते तैणीं कि गुलामा लै छ़ुटकारेओ और काणैं लै आछी धेछणैओ सुसमाच़ार शणांऊं और दाबै दै छ़ड़ैऊं,
\v 19 और प्रभूए खुश रहणेंओ परच़ार करूं।”
\v 20 तैबै तेऊ कताब बंद करी करै सेऊआकारे हाथै दैनी और आपू बेठअ। ता आराधनालै दी बेठै दै सोभ लोग लागै तेऊ भाळै।
\v 21 तैबै तेऊ तिना लै बोलअ कि,“ आझ़ हूअ अह लिखअ द तम्हां सह्मनै पूरअ।”
\v 22 और सोभी ज़ह्णैं सराहअ सह और ज़ुण जशा आळी गला तेऊए मुंहा का निखळा ती तेता शुणीं ह्आ तै तिंयां रहैन और तिंयां लागै ईहअ बोलदै कि, “अह ता यूसुफो शोहरू निं आथी?”
\v 23 तम्हां बोळणीं मुल्है अह कहाबत कि “बैद, तूह आपणै आप हअ रांबळअ, ज़ुण हाम्हैं शुणअ कि कफरनहूमैं किअ, तिहअ कर इधी आपणै देशै बी।
\v 24 और तेऊ तिना लै बोलअ कि, “भबिशयाबगता निं आपणैं देशै आदरमान भेटदअ।”
\v 25 “हूँ खोज़ा तम्हां का सच्च़ाई कि एलिआ नबीए ज़मानै ज़धू साढै चीई बरशा सरग बंद रहअ त, और इधी तैणीं कि सारै देशै पळअ त नकाळ और इसराईला दी थी क्ई बिधबा।
\v 26 पर एलिआ निं तिना मांझ़ै कोही सेटा लै भेज़अ, पर सैदा देशै सारपत गरांऊंऐं बिधबा सेटा भेज़अ।
\v 27 और एलिशा भबिशयाबगते ज़मानै तै इसराईला दी बडै भारी कोहळी, पर नामान सुरयानी कोहळी छ़ाडी निं होर कोहै तिना बिच़ै रांबळअ किय।”
\v 28 इना गला शुंह्णदी ई तिधी बेठै दै आराधनाघरै हुऐ सोभ रोशै दी लाल पिंऊंळै।
\v 29 और तिनै काढअ प्रभू यिशू मसिह नगरी बागै और ज़ेसा धारा दी तिने नगरी बसी दी थी, तिंनै निंयं सह तेसा धारे च़ुंडी परैंदै ढेका शोटणा लै;
\v 30 पर प्रभू नाठअ तिंना बिच़ा का दूर,
\v 31 तेखअ नाठअ सह गलील देशै कफरनहूमें नगरी लै और सबते धैळी लागअ लोगा लै उपदेशा दैंदअ।
\v 32 और लोग हुऐ तेऊए उपदेशा शुणीं रहैन, किल्हैकि तेऊए बच़न ह्आ तै पूरै अधिकारा संघै।
\v 33 और आराधनालै दी त एक ईहअ आदमीं तेऊ दी थी दुष्टात्मां और
\v 34 सह लागअ ज़ोरै-ज़ोरै लैळा लांदअ कि, “हे यिशू नासरी, हाम्हां ताह संघै कै काम? हूँ ज़ाणा कि तूह किज़ै आसा? तूह आसा परमेश्बरो पबित्र आदमीं।”
\v 35 यिशू लागअ तेऊ नैरदअ कि, “ च़ुप्पी रह, और एऊ आदमीं का निखळ पोर्ही।” तैबै तेसाई घळी तेऊ आदमीं का निखळी दुशटआत्मां तेऊ धरनीं बदळी करै बिणा कोई नकसान करी करै पोर्ही।
\v 36 एऊ च़मतकारा भाळी हुऐ सोभ रहैन और तिंयां लागै आपू मांझ़ै गला करदै कि “अह किहअ बच़न आसा कि अह काढा बडै अधिकार और शगती करै दुशटात्मां और भूता-परेता दरळाऊई और तींयां निखळा?
\v 37 और च़ऊ दिशा मच़ी एसा गले धूम।
\v 38 तेबै यिशू आराधनालै का उझ़ुअ और नाठअ शिमोने घरा लै और शिमोने शाशूई त ज्अर आअ द और तिनै की तेसा लै अरज़ कि हे प्रभू एसरअ ज़अर कर दूर,
\v 39 और तेऊ तेसा सेटा खह्ळूई करै ज़रा लै एक झ़ाळ काढी और ज़अर नाठअ दूर और सह हुई तेसाई घळी रांबळी और सह लागी सेऊआ टैहली करदी।
\v 40 सुरज़ डुबी करै ज़सा-ज़सा घरै लोग क्ई बमारी दी डुबै दै थिऐ; तिनै आणैं तिंआ सोभ तेऊ सेटा लै और यिशू तिना सोभी लै एक-एक करी करै तिना दी हाथ लाअ और तिंआ सोभ हुऐ रांबळै।
\v 41 और क्ई दुशटात्मां भागी लैळा लांदी-लांदी और इहअ बोलदी कि तूह आसा परमेशबरो शोहरू और प्रभू यिशू मसिह करा त तिना झ़ाह्ळ काढी च़ुप्पी और तिना निं दैंदअ त बोळणैं, किल्हैकि तिंयां ज़ाणा तै कि अह आसा मसिह।
\v 42 ज़ाऊं दुजी धैळी हुई ता प्रभू तिधा का नाठअ एक ज़ंगली ज़ैगा लै और लोगे क्ई छुंड आऐ प्रभू यिशू सेटा लै और तिंयां लागै तेऊ रोकदै कि हाम्हां सेटा का निं दूर नाशै।
\v 43 पर प्रभू यिशू तीना लै बोलअ कि मूँह आसा होरी नगरी बी परमेशबरे खुशखबरी शणांऊंणीं ज़रूरी; किल्हैकि हूँ आसा एतेई तैणीं भेज़अ द। और एता बाद प्रभू रहअ गलीले आराधनालै दी परच़ारा करदअ लागी।
\c 5
\v 1 ज़ाऊं ईंयां गला हई मुकी और लोग पळा तै चुटी परमेश्बरे बच़ना  शुणदै। प्रभू यिशू त गन्नेसरत दरैऊए कनारै खह्ळुअ द और ईहअ हुअ कि;
\v 2 तेऊ भाळी दरैऊए कनारै दुई किश्ती खह्ळुई दी और तिंयां माह्छ़ली ढाकणै आळै तै किश्ती का होथी करै लागै दै ज़ाळा धोंदै।
\v 3 तिना किश्ती मांझै एकी किश्ती दी, ज़ुण शमोन पतरसे थी, प्रभू यिशू बेठअ तेथ दी और प्रभू बोलअ तेऊ लै ईहअ कि एसा किश्ती निंऊं कनारै का धख पाणीं बिच़ा लै और तेखअ लागअ तेसा किश्ती परैंदा का तिना लोगा लै उपदेशा दैंदअ।
\v 4 ज़ाऊं सह गला करी मुकअ, तेखअ प्रभू शमोना लै बोलअ कि; “किश्ती निंऊं डुघै पाणीं बिच़ा लै और माह्छ़ली ढाकणा लै पा आपणअ ज़ाळ।”
\v 5 शमोनै प्रभू लै बोलअ कि, “हे प्रभू, हाम्हैं की सारी राची बडी भारी मैन्थ पर हाम्हां निं किछ़ै बी भेटअ! पर ज़ै तूह बोला, तै पाणअ मूँह ज़ाळ।”
\v 6 तैबै तिनै ज़िहअ ई बोलअ तिहयई किय और तिने ज़ाळा दी शाची बडी भारी माह्छ़ली और तिनें ज़ाळ च़ालै धेळुई;
\v 7 और तिनै शादै आपणैं होर बी साथी ज़ाळा खिंचदै ज़ुण दुजी किश्ती दी थियै; और तीनै भरी दूई किश्ती एही कि किश्ती बी च़ाली पाणीं दी डुबी।
\v 8 एता भाळी शमोन पतरस प्रभू यिशूए पैरै पळअ और बोलअ, “हे प्रभू! हूँ आसा पापी माह्णूं मूँह सेटा का नाश दूर।”
\v 9 किल्हैकि एतरी माह्छ़ली ढाकणां लै हूऐ तिंयां सोभ ज़ह्णै रहैन
\v 10 और तिहयई जब्दीए शोहरू याकुब और यहून्ना ज़ुण शमोनें साथी तै; तिंयां बी हुऐ रहैन और तेखअ प्रभू यिशू शमोना लै बोलअ, “डरै निं आथी, एभा पोर्ही ढाकणैं ताह ज़िऊंदै माह्णूं।
\v 11 और तिंनै आणीं किश्ती कनारै लै और सोभ गला छाडी लागै तिंआ प्रभू यिशू मसिह संघै हांडदै।
\v 12 ज़ाऊं प्रभू यिशू मसिह एकी नगरी थिअ, तिधी आअ एक कोहळे बमारी आळअ मांह्णूं और सह पळअ प्रभू यिशू भाळी उटी बाखा और तेऊ की एही अरज़ कि “हे प्रभू, ज़ै तूह च़ाहे, ता तै सका तूह मूँह रांबळै करी।”
\v 13 प्रभू यिशू आपणअ हाथ आजू किअ और  बोलअ कि,“ हूँ च़ाहा कि तूह लोळी रांबळअ हुअ और सह तेऊए कोहळे बमारी हुई ठीक।”
\v 14 तैबै प्रभू यिशू तेऊ लै बोलअ कि,“ होरी का निं कोही का खोज़ी आथी पर तूह नाश याजका सेटा लै और तिना का रहैऊ, और बमारी ठीक हणै का बाद मुसा नबी ज़ुण किछ़ बी च़ढाऊणा लै बोलअ द आसा; तेता च़ढाऊ ताकि तिना लै गुआही ह्ई सके।”
\v 15 पर प्रभू यिशूए गला फैली सारै देशै और लोगे छ़ुंड लागै एछदै प्रभू यिशूए गला शुणदै और बमारी ठीक करदै,
\v 16 पर प्रभु यिशू नाशा त ज़ंगलै तिना का दूर प्राथणां करदअ॥
\v 17 और एकी धैळै हुअ ईहअ कि प्रभू यिशू त उपेशा दैंदअ लागअ द और फरीसी और बबस्था बणाणैं आळै बी थियै तिधी बेठै दै, तिधी तै तिंयां गलील और यहूदिआ और हर गराऊंआं का और येरूशलेमा का आऐ दै और बमारी का ठीक करना लै ती प्रभू यिशू मसिहे शगती तेऊ संघै ई।
\v 18 और हेरै तिधी आणअ लोगै एक दरंगे बमारी आळअ और तिनै आणअ सह मांज़ै परैंदै च़की। और तिंयां लागै प्रभू यिशू मसिहा सेटा  भितरा लै नाशणा लै बाता लोळै कि तेऊ मरीज़ा प्रभूए मुंहा सेटा निंए।
\v 19 तिधी ती लोगे  जेल्ह-मरेल्ही और तिधी निं सिऊंणीं सहरना लै बी ज़ैगा थी और तिनै बी सोच़ी एक तरकीब और तिंयां उखळै छ़ापरै और तिनै छ़ापरे शिला पेच़ी और मरीज़ छड़ाऊअ छ़ापरा बाती उंधै प्रभू यिशूए मुंहा सेटा लै।
\v 20 प्रभू यिशू तिने बिशबासा भाळी बोलअ कि, “हे माह्णूंआ तेरै पाप हुऐ माफ।”
\v 21 तैबै शास्त्री और फरीसी आपू बिच़ै हठळदै लागै कि,“अह कुण आसा? ज़ुण परमेश्बरे निंदा करा? परमेश्बरा छ़ाडी निं होर कुण सका पाप माफ करी?”
\v 22 प्रभू यिशू हेरी तिने मने गला ज़ाणीं और तिना लै बोलअ, “तम्हैं आपणैं मनै किल्है आसा लागै दै हठळदै?
\v 23 सान ज़ेही गल किज़ै आसा? ईहअ बोळणअ कि तेरै पाप हुऐ माफ, कि ईहअ बोळणअ कि उझ़ू, हांडदअ फिरदअ लाग?
\v 24 पर मंऐं बोलअ तै कि तम्हैं एसा गला जाणीं सके कि मांह्णूंऐं शोहरू आसा धरती दी पाप माफ करनेओ हक बी दैनअ द।” और प्रभू यिशू तेऊ दरंगे बमारी आळै लै बोलअ, “हूँ बोला ताल्है ईह्अ कि उझ़ू, आपणैं खींथळै गोदळै च़क और घरा लै लाग हांडदअ।”
\v 25 और सह बमार उझ़ुअ नढैऊऐ तिने सह्मनै खळअ और ज़ेथदी सह सुतअ द थिय, तेता च़की करै नाठअ परमेशरे जै-जैकारा करदी घरा लै।
\v 26 एसा गला भाळी हुऐ सोभ लोग रहैन टैन और सोभ लागै परमेशबरे जै-जैकारा करदै और क्ई लागै डरै मारै बोलदै कि, “आझ़ भाळी हाम्हैं नोखी गल।”
\v 27 और एता बाद प्रभू यिशू बागा लै नाठअ और लेबी नांऊंऐं एकी च़ुंगी लणै आळअ थळ्ही दी बेठअ द भाळअ और तेऊ लै बोलअ कि, “मूँह पिछ़ू एछ।
\v 28 और सह बी सोभ गला छ़ाडी लागअ प्रभू पिछ़ू हांडदअ।
\v 29 और तेऊ लेबी आपणै घरै प्रभू लै खाणा-पिणा लै बणांअ और प्रभू संघै बेठै होर बी क्ई लोग रोटी खांदै, तेथ ती बडै भारी लोग।
\v 30 और फरीसी और शास्त्री लागै प्रभू यिशूए च़ेलै लै ताह्नै दैंदै कि, “तम्हैं चुंगी लणै आळै होछै लोगा और पापी संघैं किल्है खा-पिया?”
\v 31 प्रभू यिशू तिना लै ज़बाब दैनअ कि, “बैद निं रांबळै आदमीं लै हंदअ पर सह ह्आ बमारा लै ज़रूरी।
\v 32 हूँ निं धरमीं लै आथी आअ द पर हूँ आसा पापीए मना बदळणें तैणीं आअ द।”
\v 33 और तिनै प्रभू लै बोलअ, “यहूनें च़ेलै करा ब्रत और प्राथणा और फरीसीए बी करा तिहअ ई, और तेरै च़ेलै ह्आ धैळ खांदै-पिंदै लागै दै।”
\v 34 प्रभू यिशू तिना लै बोलअ, “ज़ेभै तैणीं लाळअ संघा आसा, तेभै कै बरातू ब्रत करा?”
\v 35 पर ईहै धैळै बी एछणैं ज़ेभै लाळअ तिना का ज़ुदअ हणअ और तेभै डाहणअ तिना ब्रत।”
\v 36 और प्रभू यिशू खोज़अ तिना का एक होर दृश्टांत कि, “कोई बी आदमीं आपणैं पराणैं झिकळै दी नंऊंअ शाटअ निं लांदअ किल्हैकि सह निं पराणैं दी मेल खांदअ।
\v 37 और कोई बी न्ऊंअ दाखरस पराणीं मशका दी निं भरदअ, नांईं ता न्ऊंअ दाखरस पोछणअ मशका फाळी करै बागै और तिंयां मशका बी हणीं बरैबाद।
\v 38 पर न्ऊंअ दाखरस लागा न्ऊंईं मशका दी भरनअ। 39 कोई बी निं पराणअ दाखरस झुटी करै न्ऊंअ च़ाहंदअ किल्हैकि तेऊ का आसा थोग कि पराणअ ह्आ बधिआ।”
\c 6
\v 1 और एता बाद तै सबते धैळी, तिंयां खेचा बाती लागै दै हांडदै, और च़ेलै तै लागै दै हांडदी-हांडदी सील चोळी-चोळी करै और हाथै मरोकी करै खांदै।
\v 2 और एता भाळी करै लागै फरीसी बिच़ै क्ई बोलदै कि, “तम्हैं करा ईहअ काम ज़ुण सबते धैळी करनअ ठीक नांईं आथी।”
\v 3 प्रभू यिशू तिना लै ज़बाब दैनअ कि, “तम्हैं ईहअ निं पह्ळअ आथी कि दाऊद और तेऊए साथी ज़धू भूखै थियै; तिनै किज़ै किय?
\v 4 सह किल्है नाठअ परमेश्बरे घरै और भेंटे रोटी खाई ज़सा याजका का छ़ाडी होर कोहै निं खांदअ त, तिंयां तेऊ आपणै साथी लै बी दैनीं?
\v 5 और प्रभू तिना लै बोलअ कि,“ मांह्णूंओ शोहरू आसा सबते धैळीओ बी मालक।”
\v 6 और ईहअ हुअ कि एकी दुजी सबते धैळी आराधनालै दी लागअ प्रभू यिशू मसिह उपदेशा दैंदअ और तिधी त एक आदमीं ईहअ कि तेऊओ त दैहणअ हाथ शुकअ द।
\v 7 शास्त्री और फरीसी प्रभू यिशू मसिह लै गलती काढणें तैणीं ह्आ तै ताका रहै दै और तिंयां लागै भाळै कि हेरा हैनूं अह एऊ सबते धैळी ठीक करा कि नांईं।
\v 8 पर प्रभू यिशू हेरा त तीने बच़ार ज़ाणीं और प्रभू यिशू तेऊ शुकै दै हाथे आदमीं लै बोलअ कि, “उझ़ू, इधी खह्ळू बिच़ै।” सबी उझ़ुअ और बिच़ै खह्ळूअ।
\v 9 और प्रभू यिशू मसिहै तिना का पुछ़अ कि,“ मुखा खोज़ा तम्हैं सोभ एसा गला कि सबते धैळी ठीक कै आसा? भलअ करनअ कि बूरअ? प्राण बच़ाऊणैं कि नाश करनै?”
\v 10 और प्रभू च़ऊ बाखा सोभी भाळी करै तेऊ आदमी लै बोलअ कि, “आपणअ हाथ कर आजू” और तेऊ बी किअ हाथ आजू और तेऊओ हाथ हुअ भलअ च़ांगअ।
\v 11 पर तिंयां हुऐ आपणै आपै का ई बागै और आपू बिच़ै लागै हठळदै कि यिशू संघै कै करनअ?
\v 12 और तिंनाई धैळै नाठअ प्रभू यिशू मसिह प्राथणां करदअ और परमेशबरा सेटा प्राथणां दी बिताई सारी राच।
\v 13 ज़ाऊं दोत हुई ता प्रभू आपणै च़ेलै शादै और तिना बिच़ै बाराह ज़ह्णैं च़ुनै और तिना लै बोलअ प्रेरित।
\v 14 और तिना च़ेले नांअ तै ईहै- शमोन; ज़सा नांअ प्रभू पतरस डाहअ, और तेऊओ भाऊ आंदरिआस और याकुब, यहून्ना, फिलिपुस और बरतुल्मैं।
\v 15 और मत्ती, थोमा, हलफ्ईओ शोहरू याकुब और शमौन ज़सा लै जेलोतेस बी बोला।
\v 16 और याकुबो शोहरू यहूदा और यहूदा इसकरोती ज़ुण बादा का प्रभू यिशू मसिह ढाकणै आळअ बी हुअ।
\v 17 और तैबै प्रभू यिशू मसिह तिना आपणै च़ेलै संघै उंधै होथै और एकी च़कोर ज़ैगा दी खह्ळुअ और तेऊए च़ेलेए बडी भीळ और सारै यहूदिआ, येरूशलेम, सूर और सैदा और समुंदरे कनारे सारै लोग
\v 18 प्रभू यिशू मसिह शुणदै और आपणीं बमारी ठीक करदै प्रभू सेटा लै आऐ और तिंयां तै तिधी। और दुष्टात्मां करै बुरै हाल हुऐ दै लोगा बी करा त प्रभू ठीक।
\v 19 सोभ लोग च़ाहा तै प्रभू यिशू आपणै हाथा करै छ़ूंहणअ किल्हैकि प्रभू का निखळा ती शगती और तेता करै ह्आ तै तिंयां ठीक।
\v 20 तैबै प्रभू आपणै चेलै बाखा भाळी करै बोलअ,“ धन्य आसा तम्हैं ज़ुण दीन मने आसा, किल्हैकि स्बरगो राज़ आसा थारअ।
\v 21 “धन्य आसा तम्हैं ज़ुण भूखै आसा, किल्हैकि, तम्हैं रज़ैऊणैं; “धन्य आसा तम्हैं ज़ुण एभै लेरदै आसा लागै दै किल्हैकि तम्हैं हासणै।
\v 22 “धन्य आसा तम्हैं ज़सालै लोग मेरी बज़ह करै बैर-बरोध करा, और बागा लै काढा और निंदा करा और थारअ नांअ बूरअ ज़ाणीं करै काटे।
\v 23 “तेसा धैळी दैऐ खुशी ह्ई करै छ़ाह्ळा, किल्हैकि भाळा, तम्हां लै आसा सबरगै बडअ फळ; और तिने बाब दादै आसा भबिशयाबगता संघै बी ईहअ किय द।
\v 24 “पर हाय तम्हां लै; ज़ुण धनबान आसा किल्हैकि तम्हैं मुकै आपणीं शांती भोगी।
\v 25 “हाय तम्हां लै ज़ुण रज़ै पुज़ै दै आसा; तम्हैं हणै भुखै; और “हाय तम्हां लै ज़ुण हासा, तम्हां लै पळणअ शोग और तम्हैं हणै लेरदै।
\v 26 “हाय तम्हां लै; ज़ाऊं सोभ आदमीं तम्हां लै भलअ बोला, किल्हैकि इने बाब दादै बी बोला तै झुठै भबिशयाबाणीं करनै आळै लै भलअ।
\v 27 “पर हूँ बोला तम्हां शुळणै आळै लै कि आपणै शतरू संघै बी करा झ़ूरी और ज़ुण तम्हां संघै बैर करा, तिना लै बी करा भलअ।
\v 28 ज़ुण तम्हां लै श्राप दैआ, तिना लै दैआ आशीश और ज़ुण थारी बेईज़ती करा, तिना लै करा प्राथणां।
\v 29 ज़ुण तेरै एकी गलेटै दी च़ैडै बाहा, तेऊ बाखा लै फरेऊ दुजअ बी और ज़ुण तेरअ दोहर छ़डैऊए, तेऊ निं कुरतै निंणैं का बी रोकी आथी।
\v 30 ज़ुण बी ताखा मांगे, तेऊ लै दैऐ; और ज़ुण तेरी च़िज़ा छ़ड़ैअए, तेऊ का निं मांगी आथी।
\v 31 और ज़िहअ तम्हैं च़ाहा कि लोग तम्हैं संघै करे, तम्हैं बी करा तिना संघै तिहअ ई।
\v 32 ज़ै तम्हैं आपणै प्रेम करनै आलै संघैं ई प्रेम करे ता तै थारी कै बड़ाई हणीं? पापी और बूरै लोग बी ता ईहअ ई करा।
\v 33 और ज़ै तम्हैं आपणै भलाई करनै आळै संघैं ई भलाई करा, ता तै थारी किज़ै बड़ाई हणीं? पापी और बूरै आदमीं बी करा ईहअ ई।
\v 34 और ज़ै तम्हैं धुआर दैआ, और तम्हैं बापसीए आशा डाहा ता तै थारी किज़ै बड़ाई हणी? पापी और बूरै बी दैआ धुआर और तींयां च़ाहा कि एतरअ ई लोळी हाम्हां भी भेटअ।
\v 35 पर तम्हैं करै आपणै दुशमणां लै बी झ़ूरी, और भलाई रहा करदै लागी; और धुआर दैई करै बापसीए च़ाहना निं करी; तै भेटणअ तम्हां बडा फळ और तै हणैं तम्हैं परमपरधान परमेश्बरे शोहरू किल्हैकि सह करा तिना लै बी किरपा ज़ुण तेऊलै धनयाबाद बी निं करदै।
\v 36 ज़िहअ थारअ बापू परमेशबर दैयाबान आसा; तिहैई बणां तम्हैं बी दैयाबान।
\v 37 “दोश निं लाणअ ताकि तम्हां लै कुंण दोश ना लाऐ, दोशी निं बणाणअ; तै निं तम्हैं बी दोशी बणणैं; माफ करा; तै भेटणीं तम्हां लै बी माफी।
\v 38 ज़ै तम्हैं दैई करे; तै दैणअ तम्हां लै बी, लोगा दैणअ नापी करै और ठिंहीं करै और खरोळी करै छ़ूप लाई थारै भोसळै पाई, किल्हैकि ज़ेऊ नापा करै तम्हैं नापा, तेऊ नापा करै नापणअ तम्हां लै बी॥
\v 39 तेखअ प्रभू तिना लै एक समझ़ाई दैनी कि “कांणैं कै लाई काणैं का बात रहैऊई? कै तिंयां दुहै गाढै दी नी पळणै आथी?
\v 40 च़ेलअ निं आपणै गुरू का बडअ हंदअ आथी, पर ज़ुण बी सैणअ होए, सह हणअ आपणै गुरू ज़िहअ।
\v 41 तूह आपणै भाईए आछी किल्है भाळा कणीं? आपणीं आछी निं ताखा गळू धेछदअ?
\v 42 ज़ै तेरी आपणीं आछी गळू आसा, तै तूह आपणैं भाई लै किहअ करै सका बोली कि हे भाई खह्ळू, हूँ काढूँ तेरी आछी पळी दी कणीं? हे कपटी, पैहलै काढ आपणीं आछी पळअ द गळू बागै, तै सका तूह आपणैं भाईए आछी दी पळी दी कणीं रांबळै करै भाळी करै काढी।
\v 43 कोई बी रांबळअ पेळ निं नकाम्मअ फळ दैंदअ और ना ता कोई नकाम्मअ पेळ रांबळअ फळ दैंदअ।
\v 44 हरेक पौधअ बछ़ैणिंआ तेऊए फळा का; किल्हैकि कोई बी लोग निं कांडैरिंडै का अंजीर चोळदै और नां ता झ़ाखळा का अंगूर चोळदै।
\v 45 भलअ आदमीं काढा आपणैं मने भलै भडारा का भली गला; और बूरअ काढा बूरी गला, किल्हैकि ज़ुण मनै ह्आ; सह्ई एछा खाखा दी।
\v 46 “ज़ै तम्हैं मेरी गला मंदैई निं आथी; तै किल्है ह्आ तम्हैं हे प्रभू, हे प्रभू लाई दी?
\v 47 ज़ुण मूँह सेटा एछा और मेरी गला शुणीं करै तिना मना, हूँ खोज़ूं तम्हां का कि सह कसा ज़िहअ आसा?
\v 48 सह आसा ईहै आदमीं ज़िहअ ज़ुणीं घरा बणांदी बगती डुघी मैद खह्णीं करै शाफळा परैंदै आथरी पाई और ज़ाऊं बरसाती गाड नाळी आई और हरल पेठअ तेथ पर तेऊ घरा निं झ़काऊई बी सकी; किल्हैकि सह त पाकी ज़ैगा बणअ द।“49 पर ज़ुण शुणीं करै नांईं मंदअ, सह आसा तेऊ ज़िहअ ज़ुणीं माटै दी आथरी खह्णैं बिण्ही घर बणांअ, ज़ाऊं बरसात आई ता सह घर हूअ ढूळी करै बरैबाद।”
\c 7
\v 1 ज़ाऊं प्रभू यिशू मसिह लोगा का आपणीं सारी गला खोज़ी मुकअ, ता तेता बाद आअ सह कफरनुंहमा लै।
\v 2 और एकी सुबैदारा थिअ आपणअ एक नोकर बडअ भारी प्यारअ और सह नोकर हुअ बमार और सह त मरदअ तैर।
\v 3 तेऊ बी ती प्रभू यिशूए च़रच़ा शुणीं दी और तेऊ यहूदिए क्ई पुरनिंए प्रभू यिशू सेटा लै एही अरज़ा करना लै भेज़ै कि हे प्रभु मेरै नोकरा कर इधी एछी करै ठीक।
\v 4 तिनै प्रभू यिशू सेटा एछी करै अरज़ की कि “हे प्रभू तेऊ लै कर किरपा सह आसा एता जोगी,
\v 5 किल्हैकि सह करा म्हारी ज़ाती लै प्यार और तेऊई आसा बणांअ द हाम्हां लै आराधनालय बी।”
\v 6 प्रभू यिशू तिना संघै नाठअ और जांऊं तेऊए घरा का थोळअ दूर ज़िहअ पुजअ ई थिय कि सुबैदारै आपणैं क्ई साथी का फैळअ भेज़अ कि “हे प्रभू, ज़ादअ कशट निं करी, हूँ निं एता जोगी आथी कि तूह मेरै घरे छ़ापरा हेठै एछी सके।
\v 7 तैहीता हूँ एता जोगी बी निं आथी कि ताह सेटा आपै ऐछी सकूं, तैहीता हूँ आअ नीं, पर आपणैं मुँहा का बोल एक बोल और मेरअ नोकर हणअ ठीक।
\v 8 हूँ आसा आपू बी पराधीन आदमीं और सपाही आसा मेरै काबू दी, ज़ाऊं हूँ एकी लै बोला कि नाश, ता सह नाशा और दुजै लै बोला हूँ कि ओर्ही एछ,  ता सह एछा; और आपणैं कोई बी नोकर च़ाकरा लै बोला हूँ कि ईहअ कर; ता सह करा तिहअ ई।”
\v 9 एसा गला शुणीं हुअ प्रभू यिशू मसिह रहैन और प्रभू पिछ़ू फिरी करै लोगा लै ज़ुण पिछ़ू तै हांडदै लागै दै बोलअ कि “हूँ खोज़ा तम्हां का सच्च़ाई कि ईहअ बिशबास निं मंऐं पूरै इसराईला दी किधी भाळअ।”
\v 10 और तिंयां भेज़ै दै लोग ज़ाऊं बापस घरै पुजै ता तिनै भाळअ सह नोकर ठीक–ठाक।
\v 11 थोळै धैळै बाद प्रभू यिशू नाठअ एक नांईन नांऊंए नगरी लै और तेऊए च़ेलै और पिछ़ू तै बडै भारी लोग संघा लागै दै ऐछदै।
\v 12 ज़ाऊं प्रभू नगरीए परौळी सेटा पुजअ ता तिधी तै लोग एकी मुळदै बागालै निंदै लागै दै; सह त आपणीं बिधबा आमो एकलौतअ शोहरू, और नगरीए बडै भारी लोग तै तेऊ मुळदै पिछ़ू हांडदै लागै दै।
\v 13 तेसा बिधबा भाळी आई प्रभू यिशू दैया और प्रभू तेसा लै बोलअ, “कि लेरदी निं लागे।”
\v 14 तैबै प्रभू यिशू लाह्सा सेटा लै नाठअ और सह खाट छ़ुँई और तिंयां च़कणै आळै खह्ळुऐ और प्रभू यिशू मसिह बोलअ कि, “हे ज़ुआन, हूँ बोला ताल्है खळअ उझ़ू।”
\v 15 तेबै सह मुळदअ उझ़ूअ खळअ और सह लागअ गला-बाता करदअ और प्रभू सभाळअ सह तेऊऐ आमां का।
\v 16 एसा गला भाळी डरै सोभ लोग और तिंयां लागै परमेशबरे जै-जैकारा करदै और ईहअ बोलदै कि, “हाम्हां बिच़ै आअ एक महान भबिशयाबगता और परमेशबरै की आपणै लोगा लै किरपा।”
\v 17 प्रभूए बारै ईंयां गला फैली सारै यहूदिआ देशै और ओरी-पोरीए सारै देशै।
\v 18 और यहून्ना लै बी दैनीं तेऊए च़ेलै  इंना गले खबर।
\v 19 तैबै यहून्ना आपणै च़ेलै मांझ़ै दुई शादै और तिंयां प्रभू यिशू सेटा ईहअ पुछदै भेज़ै कि, “ज़ुण सह एछणै आळअ थिय; सह तूहैई आसा कि मैची हाम्हैं कहा होरी न्हैळै रहमैं लागी?”
\v 20 और तिनै च़ेलै बी प्रभू यिशू का बोलअ कि,“ यहून्ना आसा भेज़ै दै हाम्हैं ईहअ पुछ़दै कि, ज़ुण सह एछणै आळअ थिय; सह तूहैई आसा कि मैची हाम्हैं कहा होरी न्हैळै रहूंमै लागी?”
\v 21 और प्रभू यिशू तेसाई घळी क्ई दाह बमारी और भूता परेता शाचै दै आदमीं किहै ठीक और क्ई काणैं कियै शरैछै।
\v 22 प्रभू यिशू तिना लै बोलअ कि, “ज़ुण बी तम्हैं भाळअ और शुणअ, तिना गला खोज़ा यहून्ना का कि “कांणैं लागै भाळै, लैंगळै लागै हांडदै-फिरदै, कोहळे बमारी आळै करा रांबळै; और टऊणैं लागै शुणदै; और मुल्दै लागै ज़िऊँदै हदै और कंगाळा का शणांऊंआ सुसमाच़ार।
\v 23 और धन्य आसा सह ज़ुण मेरै कारण ठोह्ळ नां खाऐ।”
\v 24 ज़ाऊं यहून्ने च़ेलै तिधा का नाठै ता प्रभू यिशू मसिह यहून्ने बारै लोगा का बोलदअ लागअ कि,  “तम्हैं ज़ंगलै उजाळ ज़ैगा किज़ू भाळै नाठै तै, बागरी करै च़ुकदै डाळा?
\v 25 तै तम्हैं किज़ू भाळै नाठै तै?  नरम झिकळै बाह्नै दै आदमीं? शुणां, ज़ुण भड़कीलै रंग-बरंगै झीकळै बाह्ना, और ज़ुण सुख भोग बिलासा दी रहा, तिंयां रहा राज़ मैहला दी।
\v 26 तै तम्हैं किज़ू भाळै नाठै तै? कसा भबिशयाबाणीं करनै आळै? हां, हूँ खोज़ा तम्हां का कि, तम्हैं नाठै तै भबिशयाबगता का बी बडै भाळै।
\v 27 अह आसा सहैई ज़सरै बारै लिखअ द आसा कि “हेर, मंऐं भेज़अ आपणअ दूत ताखा आजू-आजू और तेऊ करनी ता आजू-आजू बात सरली।
\v 28 हूँ बोला तम्हां का कि ज़ुण बेटळी का जल्मैं दै आसा, तिना मांझै निं यहून्ना का बडअ कोहै आथी। पर ज़ुण परमेशरे राज्य दी होछै का होछअ आसा, सह आसा तेऊ का बी बडअ।
\v 29 और सोभी आम लोगै और च़ुंगी लणैं आळै बी शुणीं करै यहून्नों बपतिस्मअ ल्ई करै परमेशबर सच्च़अ मनअ।
\v 30 पर फरिसी और बबस्था आळै बपतिस्मअ ना ल्ई करै परमेशबरे योजना ज़ुण तिने बारै थी सह टाळी।
\v 31 कि “हूँ एऊ जुगे लोगा लै कै बोलूं कि तिंयां कसा ज़िहै आसा?
\v 32 तिंयां आसा तीना लान्हैं ज़िहै ज़ुण बज़ारै बेशी करै एकी दुजै लै हाका लांदै आसा लागै दै कि, हाम्हैं तम्हां लै बशूरी बाज़ी पर तम्हैं निं नाच़ै, हाम्हैं आपणीं हीक पटाकी पर तम्हैं निं लेरै।”
\v 33 किल्हैकि यहून्ना बपतिस्में दैणै आळै नां रोटी खाई और नां दाखरस झुटअ और तम्हैं बोलअ ईहअ कि तेऊ दी आसा भूत परेत।
\v 34 मांह्णूंओ शोहरू आअ खांदी पिंदी; और तम्हैं बोला ईहअ कि भाळा पेटू और पियक्कड़ आदमीं, च़ुंगी लणै आळै और पापिओ साथी।
\v 35 पर ज्ञान आसा आपणै सोभी बच्च़ै का सच्च़अ किय द
\v 36 तेखअ एकी फरिसी प्रभू का अरज़ की कि, “हे प्रभू , मूँह संघै खा रोटी, और प्रभू नाठअ तेऊए घरै रोटी खांदअ।”
\v 37 और हेरा, तेसा नगरीए एक पापी बेटळी का ज़ाऊं ईहअ पतअ च़लअ कि प्रभू यिशू बेठअ फरीसीए घरै रोटी खांदअ, ता तेसा आणअ संगमरमरे भांडै दी इत्र।
\v 38 और सह प्रभूए पैरा सेटा, पिछ़ू खह्ळुई करै लेरदी-लेरदी प्रभूए पैरा लागी आछिए आशू करै भेऊंदी और आपणै मुंडे शराळा करै लागी पैरा टुशदी और तेसा प्रभूए पैरै माखू दैनै और तेथ मळअ सह इत्र।
\v 39 ईहअ भाळी तेऊ फरीसी ज़ुणीं प्रभू यिशू आपणैं घरा लै शादअ त, आपणैं मनै सोच़दअ लागअ कि ज़ै अह भबिशयाबगता हंदअ ता तै लागणअ त एऊ का थोग कि अह बेटळी ज़ुण एऊ छुंहदी आसा लागी दी अह कुण आसा और अह केही बेटळी आसा? किल्हैकि अह आसा पापी बेटळी।
\v 40 प्रभू हेरी तेऊए मनें गल भुझ़ी और तेऊए ज़बाबा दी बोलअ “हे शमोन, मंऐं लाअ ताखा किज़ै बोली।” तेऊ बोलअ,“ हां गुरू बोल।”
\v 41 “एकी सेठे तै दुई दैणदार, एकी तै पांज़ शौ और दुजै तै पज़ाह दिनार तेऊए दैणा लै।
\v 42 तिंना का निं दैणा लै किछ़ै थिअ और तेऊ सेठै किऐ तिने ढबै माफ। तै तिना दूई मांझ़ै सेठा लै खासअ प्यार कसा करनअ?”
\v 43 शमोनै उत्तर दैनअ कि,“ मेरी समझ़ा दी करनअ तेऊ ज़सरै खासै ढबै माफ हुऐ।” प्रभू यिशू बोलअ कि, “तंऐं बोलअ बिलकुल ठीक।”
\v 44 और तेसा बेटळी बाखा फिरी करै प्रभू शमोना लै बोलअ, “एसा बेटळी बी भाळा तूह? हुँ आअ तेरै घरै पर तंऐं निं मुल्है खूरा धोणा लै पाणीं बी दैनअ पर एसा धोऐ मेरै पैर आशू करै और आपणैं मुंडे शराळा करै टुशै।
\v 45 तंऐं निं मुल्है च़ुंजी माखी दैनी पर ज़ेभा ओर्ही हूँ आअ द आसा; तेभा ओर्ही निं एसा मेरै खूरा दी माखी दैणीं छ़ाडी।
\v 46 तंऐं निं मेरै मुंडै तेल मळअ पर एसा मळअ मेरै पैरै इत्र।
\v 47 तैहीता हूँ ताल्है बोला कि एसरै पाप ज़ुण खासै तै तिंयां हुऐ माफ, किल्हैकि एसा की मूँह संघै खासी झ़ूरी पर ज़सरअ थोळअ माफ हुअ; तेऊ करनी थोळी झ़ूरी।
\v 48 और प्रभू तेसा बेटळी लै बोलअ, “तेरै पाप हुऐ माफ।”
\v 49 तैबै ज़ुण लोग प्रभू संघै तिधी रोटी खांदै बेठै दै थियै, तिंयां आपणै मनै सोच़दै लागै कि, “अह कुंण आसा कि पाप बी करा माफ?” 50 पर तेसा बेटळी लै प्रभू बोलअ, “तेरै बिशबासै बच़ाऊई तूह; खुशी-खुशी नाश घरा लै।”
\c 8
\v 1 एता बाद प्रभू यिशू गराऊंऐं-गरांउंऐ और नगरी-नगरी परमेशबरे राज़ो सुसमाच़ार शणांऊंअ, और प्रभूए बारा च़ेलै बी तै प्रभू संघा।
\v 2 और क्ई बेटळी ती भूत परेत शाचअ द और ती बमारी दी पळी दी। प्रभू यिशू की तिंयां सोभ ठीक तिंना बिच़ै ती मरिअम मगदीलणीं बी और तेसा दी त सतरूपी राखस।
\v 3 और हरोदेसे भडारी खोजेए लाळी योआना और सूसना और क्ई होर बेटळी ती, इंआ सोभ करा ती आपणीं-आपणीं धन संपती करै प्रभूए सेऊआ।
\v 4 ज़ाऊं बडै भारी लोग कठा हुऐ और नगरी-नगरीए लोग प्रभू सेटा लै एछा तै, प्रभू यिशू तिना का दृश्टांता दी खोज़अ कि,
\v 5 “एक ब्ऊणैं आळअ निखळअ बेज़ै ब्ऊंदअ, और ब्ऊंदी बारी किछ बेज़अ पळअ बाते कनारै और सह जैंटअ क्ई ता च़ेलू पखिरू लै हुअ तेतो च़ुनण।
\v 6 धख बेज़अ पळअ गळू-पाथरा जैंदरी सह टिपअ ता टिपअ पर ज़लैळै दी बाच नाईं हणेंए बज़हा का शुकअ।
\v 7 किछ़ बेज़अ पळअ झ़ाकळै और सह बढअ ता बढअ पर दाभूअ कांडै रिंडै जैंदरी।
\v 8 और किछ़ बेज़अ पळअ रज़दी-पज़दी ज़िमीं दी और सह बेज़अ टिपअ और तेथ लागी रांबळी फसल;  और प्रभू ज़ोरै बोलअ कि ज़सरै कान आसा सह शुणें।”
\v 9 प्रभूए च़ेलै पुछअ प्रभू का ईहअ कि अह दृशटांत कै आसा? और प्रभू तिना लै बोलअ कि,
\v 10 “तम्हां लै आसा परमेशबरे राज्ये भेदे समझ़ दैनीं दी पर होरी का लागा दृशटांता दी समझ़ाऊणअ एते तैणीं कि ‘तिना का निं भाळी करै बी शुझदअ और शुणीं करै बी निं समझ़दै।
\v 11 “अह दृशटांत आसा ईहअ कि बेज़अ आसा परमेशबरो बच़न।
\v 12 बाते कनारेओ बेज़अ आसा सह ज़ुणीं शुंणअ और शैतानैं किय तेऊए मना का बच़न दूर कि ईहअ निं ह्आ कि, अह बिशबास करी करै स्बरगा लै नाशे।
\v 13 और गळू पाथरा जैंदरो बेज़अ आसा सह ज़ुण‍ शुणा और खूशी-खुशी बच़न मना बी पर गहराई दी ना समझणें कारण तिंयां थोळी घळी ता करा बिशबास और ज़ाऊं धख परिक्षा दी पळा ता तेखअ हैळिया तिंयां।
\v 14 ज़ुण बेज़अ झ़ाकळै पळअ सह आसा ईहअ, ज़ुंण शुंणा ता शुंणा पर सुलै-सुलै शाचा तिंयां चिंता फिकर, धन माया और ज़िऊंणेंए सुख भोगा दी और तिनें फसल बी निं हंदी।
\v 15 पर रज़दी-पज़दी ज़िमीं दी बेज़अ आसा ईहअ ज़ुंण बच़न शुणीं करै भलै और पबित्र मनें सभाळी डाहा और धीर धरी करै फूला-फळा।
\v 16 कोहै निं लाटू ज़ाळी करै भांडै हेठै दाबदअ और नां तेऊ दीऊटा हेठै डाहंदअ पर सह डाहा तेऊ उछ़टै दी ताकि भीतरी ऐछणैं आळै लै प्रैशअ होए।
\v 17 किछ़ै गल निं आथी लुकी दी ज़ुंण प्रगट निं होए और नां कोई गल गुप्त आथी ज़सा गलो थोग नीं लागे और ना प्रगट हणीं।
\v 18 एते तैणीं चतैन रहा, कि तम्हैं केऊ साबै शुंणां? किल्हैकि ज़सा का आसा, तेऊ लै दैणअ होर बी, और ज़सा का नांईं आथी तेऊ का निंणअ सह बी ज़ेता सह आपणअ समझ़ा।”
\v 19 प्रभूए आमां और भाई आऐ तेऊ सेटा लै पर लोगे जेह्ल-मरेह्ली जैंदरीं निं तिंयां तेऊ का मिली सकै।
\v 20 और प्रभू का बोलअ कुणीं ईहअ कि तेरी आमां और भाई आसा बागै खह्ळुऐ दै और तिंआ च़ाहा ताखा मिलणअ।
\v 21 और प्रभू यिशू बोलअ ईहअ कि,“ मेरै आमां और भाई आसा ईंयां ज़ुण परमेशबरो शुणा और मना।”
\v 22 तेखअ एकी धैळी प्रभू यिशू और च़ेलै किश्ती दी बेठै और प्रभू तीना लै बोलअ कि, “च़ाला हाम्हां नाशणअ दरैऊआ पार; और तिनै बी किश्ती खोली।
\v 23 पर ज़ाऊं किश्ती पांणीं दी च़लदी लागी, ता प्रभू यिशू मसिह सुतअ और दरैऊआ दी आअ ढीष-डुआळअ और किश्ती लागी पाणीं करै भरदी और तिंआ सोभ च़ालै डुबी।
\v 24 तैबै तिनै प्रभू यिशू मसिह झ़ैऊअ और बोलअ, “हे प्रभू, हे सुआमीं हाम्हैं च़ालै खतम ह्ई। तैबै प्रभू यिशू ढीष-डुआळा लै झाळ काढी और ढीष-डुआळअ रुकअ, और तैबै जाई करै हुअ चैन।
\v 25 और प्रभू तिना लै बोलअ, “थारअ बिशबास किधी आसा? पर तींयां डरै, और तिंयां हुऐ रहैन और आपू मांझ़ै लागै गला करदै कि, “अह कुण आसा? ज़ुण ढीष- डुआळा और पाणीं लै बी करा ढेअ और तिंयां शुणा एऊए हर गला?”
\v 26 तेखअ तिंआ पुजै गिरासेनिंए देशै ज़ुंण दरैऊआ पार गलीला सह्मनै आसा।
\v 27 ज़ाऊं तिंयां पार कनारै उतरै ता तेसा नगरीओ एक माह्णूं तिना भेटअ, तेऊ दी ती दुष्‌टात्मां और सह निं झिकळै बी बाह्नदअ त और ना ता सह घरै रंहदअ त, सह रहा त मल्थानै।
\v 28 तेऊ पाई प्रभू यिशू भाळी लैळा और प्रभू सेटा बधळुई करै ज़ोरै-ज़ोरै बोलअ कि, “हे परमपरधान परमेशबरे पुत्र यिशू, मूँह ता संघै कै काम आसा?  हूँ करा ताखा अरज़ कि मुल्है निं कशट दैई।”
\v 29 तेऊ बोलअ ईहअ तै कि प्रभू यिशू दैनीं दुष्टात्मां तेऊ का पोर्ही निखळणैं आज्ञा। किल्हैकि दुष्टात्मां ह्आ ती तेऊ दी भी-भी परचंड, लोग ता डाहा तै तेऊ लोहे शांघळी  करै बाह्नीं पर सह पा त तिना बी चोळी और  दुष्टात्मा भगाऊआ ति तेऊ सारै ज़ंगलै।
\v 30 प्रभू यिशू तेऊ का पुछ़अ कि, “ताह नांअ कै आसा?” और तेऊ दैनअ ज़बाब कि, “सैना” किल्हैकि तिंयां ती खासी दुष्टात्मां।
\v 31 और तिंनै दुष्‌टात्मां प्रभू का अरज़ की कि हाम्हां निं घोर गाढै दी पाई आथी।
\v 32 तिधी त धारठी लागअ द एक सुंगरो बडअ छ़ुंड च़रदअ और तिनै की प्रभू का अरज़ कि हाम्हां दै एथ पेशणैं और प्रभू यिशू बी दैनअ तिना तेथ नाशणैं।
\v 33 तैबै दुष्टात्मां तेऊ का निखळी और तिंयां पेठी सुंगरे छ़ुंडा दी और सारै सुंगर हुऐ बेगरै और तिंयां पेठै दरैऊऐ डुघै पाणीं दी और मूंऐं।
\v 34 ईह्अ भाळी तिंयां सुंगरा फुआल तिधा का भागै और नगरी गराऊंऐं दैनअ एसा गलो फैळअ।
\v 35 और लोग आऐ एता भाळै ता प्रभू यिशू सेटा एछी करै जसा दी तिंयां दुष्‌टात्मां निखळी ती, सह भाळअ तिनै प्रभू यिशूए पैरा सेटा रांबळअ, झिकळै बान्ही, होशा-बाशा दी बेठअ द और तींयां डरै।
\v 36 और होरी मोकै दी भाळणै आळै खोज़अ तिना का पूरअ हाल कि किहअ करै हूअ अह आदमीं रांबळअ।
\v 37 तैबै गिरासेनिंए आरी-पारीए सोभी लोगै प्रभू यिशू का अरज़ की कि, “म्हारै देशा का नाश दूर” किल्हैकि कि तिना पळअ बडअ भारी हैळअ-फिकर। प्रभू बी किश्ती दी बेठअ और फिरअ बापस।
\v 38 ज़सा मांह्णूं का दुष्टात्मां निखळी ती सह लागअ प्रभू का अरज़ा करदअ कि मूँह दै आपू संघै एछणै पर प्रभू यीशू किअ तेऊ लै इहअ बोली नांईं कि
\v 39 “आपणै घरा लै नाश और सोभी का खोज़ कि परमेशबरै ताल्है किहै बडै-बडै काम कियै।” और सह लागअ सारी नगरी खोज़दअ कि प्रभू यिशू भाळा मुल्है किहै-किहै बडै काम किऐ।
\v 40 ज़ाऊं प्रभू यिशू बापस त एछदअ लागअ द ता लोग मिलै तेऊ संघै खुशी-खुशी, किल्हैकि तिंयां तै तेऊ न्हैळै भाळै लागै दै।
\v 41 और याईर नांओ एक माह्णूं आअ, सह त आराधनालैओ मुखिअ। सह प्रभू यिशूए पैरै पळअ और प्रभू का अरज़ा करदअ लागअ कि मेरै घरा लै च़ाल।
\v 42 तेऊए ती बाराह साले एकलौती शोहरी और सह ती मरदी तैर। ज़ाऊं प्रभू यिशू मसिह हांडदअ लागअ ता लोग पळा तै प्रभू फेर चुटी।
\v 43 और एक बेटळी, तेसा ती बाराह साला ओर्ही खुना बगणें बमारी और तेसा हेरी ती आपणीं सारी धन-दौलत लाजा पुआई लै बैईदा पिछ़ू खतम करी और सह निं तज़ी बी ठीक हुई ती।
\v 44 और तेसा बी पिछ़ू का एछी करै प्रभूओ झिकळैओ पालअ छ़ुंअ और नढैऊऐ हुअ तेसरअ खून बगणअ बंद।
\v 45 एता लै प्रभू यिशू बोलअ, “हूँ कुणी छ़ुँअ?” ज़ाऊं सोभी नांईं किअ ता पतरसै और तेऊए होरी साथी बोलअ “हे सुआमीं, एतरी लोगे जेह्ल-मरेली जैंदरी कसरअ हाथ लागअ होए, कै पतअ?”
\v 46 पर प्रभू यिशू मसिह बोलअ तिना लै कि, “हूँ छ़ुंअ कुणी ईहअ कि मुखा गअ थोग लागी कि मुखा निखळी सामर्थ।”
\v 47 ज़ाऊं तेसा बेटळी जाणअ कि हूँ नि एबै लुकी सकदी , तैबै सह कांबदी-कांबदी प्रभू यिशू मसिह सेटा लै आई और पळी प्रभूए पैरै और सोभी सह्मनै खोज़अ कि मंऐं तूह किल्है छ़ुंअ और किहै करै हुई तेभी रांबळी।
\v 48 प्रभू तेसा लै बोलअ, “बेटी, तेरै बिशबासै की तूह रांबळी, शोभलै करै नाश घरा लै।”
\v 49 प्रभू थिअ तेसा लै ईहअ बोलदअ ई लागअ द कि आराधनाले मुखिए घरा का आअ फैळअ कि, “तेरी शोहरी ग्ई मरी एबै निं प्रभू लै इधी एछणैओ कशट दैई।”
\v 50 प्रभू यिशू एसा गला शुणीं तेऊ लै हैअ दैनअ, कि डरै निं आथी बिशबाश कर, तै जाणीं सह बच़ी।
\v 51 घरै पुजी करै प्रभू पतरस, यहून्ना, याकुब और तेसा शोहरीए आमां-बापू छ़ाडी निं कोहै आपू संघै भितरा लै एछणै दैनअ।
\v 52 और सोभ तै तेसा लै लेरदै पकारदै लागै दै, पर प्रभू तिना लै बोलअ “लेरा पकारा निं ला, अह निं मूँईं आथी अह आसा सुती दी।”
\v 53 और तिंआ लागै एसा गला शुणीं हासदै कि अह ता मरी आसा ग्ई दी।
\v 54 पर प्रभू तेसरअ हाथ ढाकअ और तेसा लै गला की कि, “शोहरीऐ खळी उझ़ू।”
\v 55 और तेसा शोहरी फिरअ भी शाह और सह उझ़ूई खळी। और प्रभू यिशू बोलअ तिना लै ईहअ कि, एसा लै दैआ किज़ै खाणा लै। 56 तेसरै आमा-बापू बी हुऐ रहैन। पर प्रभू तिना लै बोलअ कि, अह ज़ुण इधी हुअ, एसा गला निं कोही का खोज़ी।
\c 9
\v 1 तेखअ प्रभू यिशू आपणै बाराह च़ेलै शादै और तिना लै दैनी दुष्टात्मां और बमारी दूर करनें सामर्थ और अधिकार।
\v 2 और तिंयां भेज़ै परमेशबरे राज़े (राईसीए) परच़ारा करदै और बमारा ठीक करदै।
\v 3 और प्रभू तिना लै बोलअ, “बाता लै निं किछ़ै नींई; नां ता शोठअ, नां झोळी, नां रोटी, ना ढबै और नां दुई-दुई कुरतै।
\v 4 और ज़हा घरै बी तम्हैं बेशे, तम्हैं रहै तिधी और तिधी का नाशै।
\v 5 ज़ुण तम्हां नांई मने, तेसा नगरी का बागै निखळदी ठुळकै आपणैं खुरा का धूळअ बी पोर्ही ताकी तिना लै गुआही होए।”
\v 6 तेतै तैणीं तिंयां नाठै गराऊंऐं- गराऊंऐं सूसमाच़ारा शणांऊंदै और हर ज़ैगा लोगे बमारी का ठीक करदी-करदी रहै फीरदै लागी।
\v 7 और तेऊ देशो चौथाई राज़अ हरोदेस इना गला शुणीं हैळुअ, किल्हैकि क्ई लोगै बोलअ तेऊ का ईहअ कि यहून्ना हुअ मरी करै ज़िऊंदअ।
\v 8 और क्ई लोगै बोलअ ईहअ बी कि हाम्हां का धेछुअ एलिआ; और क्ई बोलअ ईहअ कि पराणै भबीशयाबगता मांझ़ै हुअ कोई एक ज़िऊंदअ।
\v 9 पर हरोदेसै बोलअ, “यहून्नो ता हेरअ दा मंऐं कैळअ काटी, पर एबै अह कुण आसा? ज़सरै बारै हूँ एही गला शुणा?” और तेऊए हुई प्रभू यिशू भाळणें ईछा।
\v 10 प्रभू यिशूए च़ेलै बी फिरै बापस और ज़ुण-ज़ुण तिनै किय त तिनै सारअ हाल प्रभू का खोज़अ और प्रभू नाठअ तिना छ़ाडी करै बैतसैदा नांऊंए एक नगरी दी एक सुनसान ज़ैगा लै।
\v 11 प्रभू यिशू भाळी आपू पिछ़ु लोगे भीळ एछदी और सह मिलअ तिना का खुशी-खुशी; और तिना का खोज़ी परमेशबरे राइसीए गला और ज़ुण बमारी का ठीक हणअ च़ाहा तै तिंयां कियै ठीक।
\v 12 ज़ाऊं धैळअ उडी च़ालअ, ता प्रभू यिशूए बाराह च़ेलै बोलअ कि, “ प्रभू, ईना लोगा लै दैआ बिदाई; ताकि ईंयां किधि गराऊंऐं आपू लै रोटी पाणिंओ इंतजाम करी सके और तिधी रहे; किल्हैकि हाम्हैं आसा इधी बडी सुनसान ज़ैगा दी।”
\v 13 प्रभू यिशू तीना लै बोलअ, “ तम्हैं ई दैआ इना लै खाणा पिणा लै”, तिनै प्रभू लै उत्तर दैनअ कि, “हाम्हां का निं पांज़ रोटी और दुई माह्छ़ली छ़ाडी होर किछ़ै आथी; पर हां ज़ै हाम्हैं इना लै रोटी मोल आणें ल्ई ता तै सका ह्ई।” तिंयां लोग तै पांज़ हज़ारा का बी ज़ादै।
\v 14 पर प्रभू यिशू मसिह तिंना लै बोलअ कि, “इना लोगा बशैळा पज़ाह-पज़ाह करै घेह्ळी दी।
\v 15 और च़ेलै बी किअ तिहअ ई और तिंआ सोभ लोग बशैळै।
\v 16 प्रभू यिशू तिंयां पांज़ रोटी और दुई माह्छ़ली हाथै ढाकी और स्बरगा बाखा भाळी करै परमेशबरा लै धन्याबाद किय और रोटी चोळी-चोळी करै च़ेलै लै दैनीं और तिनैं दैनीं लोगा लै।
\v 17 और ज़ाऊं तिंयां खाई करै रज़ै, ता बच़ी दी रोटिए च़कै तिनै बाराह च़ठै।
\v 18 ज़ाऊं प्रभू यिशू मसिह कांत ज़ैगा दी प्राथणां करदअ थिय लागअ द और च़ेलै बी तै तेऊ संघा; ता प्रभू तिना का पुछ़अ कि,  “लोग मुल्है किज़ै बोला?”
\v 19 तिनै प्रभू लै ज़बाब दैनअ कि, “यहून्ना बपतिस्मा दैणैआळअ, और क्ई लोग बोला एलिआ, और क्ई बोला ईहअ कि पराणैं भबीष्याबगता मांझ़ै हुअ कोई एक ज़िऊंदअ।”
\v 20 प्रभू तिना लै बोलअ कि, “तम्हैं किज़ै बोला मुल्है?” पतरसै बोलअ कि, “परमेश्बरो मसिह।”
\v 21 और प्रभू यिशू तिना लै बोलअ कि, “एसा गला निं कोही का खोज़ी।”
\v 22 और तेऊ तिना लै बोलअ, “माह्णूंए शोहरू लै आसा अह ज़रूरी कि सह दुख भोगे और पुरनिए, माहायाजक और शास्त्री पाऐ तेऊ मारी और सह उझणअ चिऊथै धैळै मरी करै भी खळअ।
\v 23 और प्रभू सोभी लै बोलअ कि, “ज़ै कोई मूँह पिछ़ू एछणअ च़ाहे ता सह करै आपणै आपू लै बी नांईं और आपणअ दुख तकलिफी सैहणा लै रहै हर धैळै तैर।
\v 24 किल्हैकि ज़ुण आपणैं प्राण बच़ाऊणैं चाहे, तेऊ खोणैं तिंयां और ज़ुण मेरी तैणीं आपणैं प्राण खोए,  तेऊए प्राण बच़णै।
\v 25 ज़ै माण्हूँ सारै संसारा बी आपणै बशै करे और आपणैं प्राण खोए; या तेऊए आपणैं प्राणें हानी होए; ता तेऊ लै किज़ै नफअ हणअ?
\v 26 ज़ुण कोई बी मूँह करै और मेरी गला करनै का शरम‍ च़ेते, तेऊ लै च़ेतणीं माह्णूंए शोहरू बी शरम ज़ेभै सह आपणे पिता परमेशबरे गुणगाना संघै एछणअ।
\v 27 हूँ खोज़ा तम्हां का सच्च़ाई कि ज़ुण इधी खळै आसा, तिना बिच़ै आसा क्ई ईहै बी; कि ज़ेभै तैणीं परमेशबरो राज़ निं भाळी हेरे, तेभै तैणीं निं मरनै आथी।
\v 28 ईना गला हणै का बाद कोई आठा धैळै बाद पतरस और यहून्ना और याकुबा संघा नींई करै नाठअ धारा परैंदा लै प्राथणा करदअ।
\v 29 ज़ाऊं प्रभू प्राथणा करदअ त लागअ द, ता प्रभूए मूंहो रूप बधळुअ और तेऊए झिकळै हुऐ शेतै और तिंयां लागै च़मकदै।
\v 30 मूसा और एलिआ लागै दुहै प्रभू संघै गला करदै।
\v 31 तिंयां धेछूऐ बडी महिमां संघै और तिंयां लागै प्रभू यिशूए मरनेए गला बाता करदै ज़िहअ-ज़िहअ येरूशलेमा दी आजू हणैं आळअ त।
\v 32 पतरस और तेऊए होर साथी तै निंजै भरूऐ दै और ज़ाऊं तिंयां रांबळै बिंऊंछ़ुए ता तैबे धेछुअ तिना का प्रभू यिशूए महिमा और तिंयां दूई ज़ह्णै ज़ुण प्रभू यिशू संघै खह्ळुऐ दै थियै।
\v 33 ज़ाऊं तिंआ दुई प्रभू सेटा का बापस नाशदै लागै; ता पतरसै प्रभू यिशू का बोलअ कि, “हे सुआमीं, अह हूअ ठीक कि हाम्हैं आसा इधी, हाम्हां बणांणैं इधी च्अन मंडप, एक ताल्है, एक मुसा लै और एक एलिआ लै।” पर पतरसा का निं थोगै थिअ कि सह किज़ै आसा लागअ द बोलदअ।
\v 34 सह थिअ बोलदअ ई लागअ द कि एक घणअ बादळ घोरुअ तिना परैंदै और ज़ाऊं तिंआ तेऊ बादळा दी घेरदै लागै ता तिंआ डरै।
\v 35 और तेऊ बादळा जैंदरा का हुई एही आकाशबाणीं कि, “अह आसा मेरअ शोहरू और अह आसा च़ुनअ द, एऊए शुणा।”
\v 36 और एसा आकाशबाणीं बाद त प्रभू यिशू मसिह एकै; और तिंआ रहै च़ुपच़ाप और ज़ुण बी तिनै भाळअ त; तेते गला निं तिनै तिना धैळै कोही का खोज़ी।
\v 37 और दुजै धैळै ज़ाऊं तिंयां धारा का उंधै होथै ता बडै भारी लोग आऐ तिना सेटा लै कि कोई गिणती निं करी सकदै।
\v 38 और तिना लोगे जेह्ल-मरेह्ली जैंदरा का पाई एकी हाका कि, “हे गुरू,” हूँ करा ताखा अरज़ कि मेरै शोहरू लै कर किरपा, मेरअ आसा सह एकै शोहरु।
\v 39 तेऊ दी आसा एक दुष्टात्मां शाची दी और सह ला लैळा पकारा; और सह मरोका तेऊ ईहै कि तेऊ का निखळा शेफा और सह ह्आ धरनी चाछळदअ और तेऊ ह्आ बडी भारी तकलिफ।
\v 40 मंऐं की ती तेरै च़ेलै सेटा बी अरज़ कि तेसा काढ पोर्ही पर तिंयां निं काढी सकै।”
\v 41 प्रभू यिशू बोलअ कि, “हे अबिशबासी और हठी लोगो, मूँह केभै तैणीं रहणअ तम्हां संघै, और केभै तैणीं रहूँ हूँ थारी सैहंदअ लागी? आपणैं शोहरू आण ओर्ही”।
\v 42 सह त एछदअ ई लागअ द कि दुष्टात्मां शोटअ सह मरोळी करै धरनीं और नढैऊऐ प्रभू यिशू मसिह काढी तेऊ लै झ़ाह्ळ कि एऊ का निखल पोर्ही, और शोहरू हुअ रांबळअ और प्रभू सभाळअ सह तेऊए बापू का।
\v 43 तैबै सोभ लोग परमेशबरे माहा सामर्थी कामा भाळी हूऐ रहैन।
\v 44 पर ज़ाऊं सोभ लोग प्रभूए तिना कामा भाळी रहैन ह्आ तै, प्रभू आपणैं च़ेलै का बोलअ, “ईना गला डाहै तम्हैं शुणीं, किल्हैकि माह्णूंओ शोहरू आसा लाअ द मांह्णूं ई ढाकी।”
\v 45 पर तिनै निं अह गल समझ़ी आथी, तैहीता अह गल तिना का गुप्त रही; कि तींयां समझ़ी ना सके और एसा गला पुछ़णा का बी डरा तै तिंयां।
\v 46 और एकी धैळै लागै तिंयां आपू बिच़ै हठळदै कि हाम्हां मांझ़ै बडअ कुंण आसा?
\v 47 प्रभू यिशू हेरी तीने मने गल समझ़ी और एक शोहरू आपू सेटा खळअ किय और
\v 48 तिना लै बोलअ कि, “ज़ुण बी मेरै नांऊंए एऊ शोहरू मनें, सह मना मूँह और मेरै भेज़णै आळै। किल्हैकि ज़ुण तम्हां बिच़ै होछ़ै का बी होछ़अ आसा सह आसा सोभी का बडअ।”
\v 49 तेबै यहून्ना प्रभू लै बोलअ, “हे सुआमीं, हाम्हैं भाळअ एक आदमीं तेरै नांऊंऐ दुष्टात्मां काढदअ और हाम्हैं किअ तेऊ लै नांई बी किल्हैकि सह निं हाम्हां संघै ह्ई करै बी हाम्हां पिछ़ू एछदअ।
\v 50 प्रभू यिशू तेऊ लै बोलअ कि, “तेऊ लै नि नांईं करी; किल्हैकि ज़ुण थारै खलाफ निं आथी सह आसा थारी तरफा दी।”
\v 51 ज़ाऊं प्रभू यिशूए स्बरगा नाशणें धैळै नेळ थीयै, ता प्रभू यिशू मसिह किय येरूशलेमा लै नाशणैंओ बच़ार पाकअ।
\v 52 और प्रभू भेज़ै आपू आजू-आजू दूत कि सामरिआ गराऊंऐ नाशै और तिधी करै मुल्है ज़ैगा तैर।
\v 53 पर तिनै निं प्रभू तिधी एछणै दैनअ किल्हैकि सह त येरूशलेमा लै च़ालअ द।
\v 54 एसा गला भाळी याकुब और यहून्ना बोलअ ईहअ कि, “प्रभू, तेरअ कै बच़ार आसा, हाम्हैं आज्ञा दैमैं कि सरगा का लोळी आग पळी और ईंयां लोळी सोभ भसम हुऐ?”
\v 55 पर प्रभू यिशू झ़ाळै तिंयां और बोलअ कि, “तम्हां का निं थोग कि तम्हैं केही आत्में आसा।
\v 56 हूँ निं लोगे प्राणा नाश करदअ आथी आअ द, हूँ आसा सोभी बच़ाऊंदअ आअ द।” और तिंयां नाठै कसा होरी गराऊंआ लै।
\v 57 ज़ाऊं तिंयां बाता हांडदै तै लागै दै, ता बिच़ा का बोलअ प्रभू लै कुंणीं ईहअ कि, “ज़िधा-ज़िधा लै तूह नाशे, मूँबी एछणअ ताह पिछ़ू।”
\v 58 प्रभू तेऊ लै बोलअ, “रुहले ह्आ जुहळी और सरगै उडदै पंछ़ीए ह्आ बसेरै, पर माह्णूंए शोहरू लै निं मुंडा लुआरनें ज़ैगा बी आथी।
\v 59 और प्रभू एकी होरी लै बोलअ कि, मूँह पिछ़ू एछ, पर तेऊ उत्तर दैनअ कि, “हे प्रभू, मूँह दै पैहलै आपणैं बापूए क्रिआ करम एछणै करी।”
\v 60 प्रभू तेऊ लै बोलअ, “मूँऐंदै दै मुल्दै ज़ाळणैं पर तूह शणांऊं नाशी करै परमेशबरे राज़े गला।”
\v 61 और एकी बोलअ ईहअ कि, “हे प्रभू , हूँ च़ालअ ताह संघै, पर मूँह दै आपणैं घरै एछणैं बोली करै बिदा ह्ई। 62 प्रभू तेऊ लै बोलअ; “ज़ुण बी आपणअ हाथ हळे आळी दी डाही करै पिछ़ू भाळा, सह निं परमेशबरे राज़ा जोगी आथी।”
\c 10
\v 1 और इना गला हणैं का बाद प्रभू यिशू सतर होर च़ेलै च़ुनै और ज़हा-ज़हा नगरी और गराऊंऐं प्रभू आपू नाशणअ त तिधा-तिधा लै भेज़ै तिंआ दुई-दुई करै आपू आजू।
\v 2 और प्रभू तिना लै बोलअ कि,“ फसल आसा ग्ई दी पाकी पर मज़दूर आसा थोळै, एता लै करा खेचे सुआमीं लै अरज़ कि होर मज़दूर भेज़।”
\v 3 नाशा, हेरे, हुँ भेज़ा तम्हां भेडै भेशै; बराघा बिच़ा लै।
\v 4 तैहीता नां तम्हैं बटुअ नींईं, ना झ़ोळी, ना बूट और ना ता बाता कसा लै नमस्कार करदै लागी।
\v 5 ज़हा घरै बी तम्हैं नाशे, पैहलै ल्ऐ तेऊ घरे राज़ी खुशी मांगी।
\v 6 ज़ै तिधी कुण गुण-जशा जोगी होए, तै लागणअ थारअ गूण-जश तिधी, नांईं ता एछणअ बापस फिरी।
\v 7 और तम्हैं रहै बी तेऊई घरै और ज़ुण बी तिंयां दैए तेता ई खाए-पिए, किल्हैकि मज़दूरा लोळी तेऊए मज़दूरी भेटी ज़रूरी, और घरै-घरै फिरदै निं लागी।
\v 8 और ज़ेसा नगरी तम्हैं नाशे, और तिधे लोग तम्हां लै बेशणा लै बोले, ता तम्हैं खाऐ-पिए तेताई ज़ुण तींयां थारै मुँहा सेटा डाहे।
\v 9 तिधे बमारा करै रांबळै; और तिना का बोलै ईहअ कि ‘परमेशबरो राज़ आअ तम्हां नेळ।’
\v 10 पर ज़सा नगरी तम्हैं नाशे, और तिधे लोग तम्हां नांईं मने, ता तिधी नाशै तम्हैं बज़ारै बोलदै कि
\v 11 ‘थारी नगरीओ धूळअ बी ज़ुण म्हारै खूरै शाचअ त, अह ठुळकअ हाम्हैं तम्हां नदरी, तैबी बी एसा गला ल्ऐ तम्हैं समझ़ी कि परमेशबरो राज़ आसा पुजअ द तम्हां नेळ।’
\v 12 हुँ बोला तम्हां लै सच्च़अ कि न्याए धैळै हणी तेसा नगरीए दशा, सदोमे दशा का बी बुरी।
\v 13 “हाय खुराजीन नगरी! हाय बैतसैदा नगरी! ज़ुण सामर्थी काम तम्हां बिच़ै कियै, ज़ै तींयां सूर और सैदा नगरी कियै हंदै, ता तिनां बेशणअ त छ़ारे रूळी परैंदै और बोरी बान्ही करै हेरनअ त कधु मन बदळी।
\v 14 पर न्याये धैळी हणीं थारी दशा सूर और सैदा नगरी का बी खासी कशटा करै भरूई दी।
\v 15 हे कफरनहूम, तू कै स्बरगा का बी उछ़टअ लाअ दा करी? तूह पाणअ पैईताळा का बी हेठै।
\v 16 “ज़ुंण थारी शुणें, सह शुणां मेरी, और ज़ुंण तम्हां तुछ समझ़ा, सह समझ़ा मूँह तुछ और ज़ुंण मूँह तुछ समझ़ा; सह समझ़ा मेरै भेज़णै आळै तुछ।”
\v 17 और तिंयां सत्तर ज़ह्णै बडै खुशी-खुशी करै प्रभू सेटा लै बापस आऐ और तीनै प्रभू का बोलअ कि, “हे प्रभू, हाम्हैं की दुशट आत्मां बी तेरै नांऊंआ करै आपणै बशै।”
\v 18 प्रभू तिना लै बोलअ, “हूँ थिअ शैताना भाळअ लागअ द, सह पटिकअ सरगा का बिज़ळी ज़िहअ।
\v 19 भाळा, मंऐं दैनअ तम्हां लै सरपा और बिंच़ू जैंटणेंओ, और दुशमणें सारी सामर्था दी अधिकार; और तम्हां निं कोही गला करै कोई बी हानीं हणीं।
\v 20 तैबी बी तम्हैं एता करै निं ज़ादै खुशी ह्‍ई कि आत्मां आसा थारै बशै, पर तम्हैं ह्ऐ एसा गला लै खुशी कि थारै नांअ आसा स्बरगै लिखै दै।”
\v 21 और तेसा घळी प्रभू पबित्र आत्मां करै बडै आनंदा दी भरूअ और बोलअ, “हे पिता, स्बरगा और पृथूईए मालक, हूँ करा तेरअ धन्यबाद कि तंऐं डाही ईंयां गला ज्ञानीं और समझ़दारा का गुप्त पर इना बच्च़ै का की प्रगट किल्हैकि ताह लागअ ईहअ ई रांबळअ।”
\v 22 और प्रभू बोलअ कि, “मेरै बापू सभाळी मुखा सोभै गला; और कोहै निं ज़ाणदअ कि शोहरू कुण आसा, सिधअ बापू ज़ाणा एसा गला। और ईहअ बी निं ज़ाणदअ कि बापू कुण आसा, पर शोहरू ज़ाणा एसा गला; और सह बी सका ज़ाणीं ज़सा का सह शोहरू खोज़े।”
\v 23 और प्रभू च़ेलै बाखा फीरी करै एकांता दी बोलअ कि, “धन-धन आसा तिंयां आछी ज़ुण इना गला हेरा ज़ुण तम्हैं भाळै आसा लागै दै।
\v 24 किल्हैकि हूँ खोज़ा तम्हां का कि बडै भारी भबिशयाबगता और राज़ै बी चाहअ कि ज़ुण गला तम्हैं भाळा, तिंआ बी भाळे; पर तिंआ निं भाळी सकै, और ज़ुण गला तम्हैं शुणा; तिंआ बी शुणें, पर तिंआ निं शुणीं सकै।”
\v 25 और हेरे तिधी आअ एक बकील और सह लागअ प्रभू लै ईहअ बोली करै परखदअ कि, “हे गुरू, अनंत ज़िऊंणां पाणा लै हूँ कै करूँ?”
\v 26 प्रभू तेऊ लै बोलअ कि, “बिधि बधाना दी किज़ै आसा लिखअ द? और तूह किहअ पह्ळा?”
\v 27 तेऊ उत्तर दैनअ कि, “तूह करै आपणैं पिता परमेशबरा संघै आपणैं सारै मना और सारे प्राण और सारी बुधि और सारी शगती संघै झ़ूरी; और आपणैं पड़ोसी संघै करै आपू ज़ेही झ़ूरी।
\v 28 प्रभू तेऊ लै बोलअ कि, “तंऐं बोलअ बिलकुल ठीक, ईहअ ई करै, तै रहणअ तूह ज़िऊंदअ।”
\v 29 पर तेऊ आपणैं आप ईहअ खोज़णें साबै कि हूँ आसा पैहलैई धरमीं, तेऊ प्रभू का पुछ़अ कि, “तै मेरअ पड़ोसी कुण आसा?”
\v 30 और प्रभू यिशू तेऊ लै उत्तर दैनअ कि, “एकी बारीए गल आसा एही कि एक आदमीं नाठअ येरूशलेमा का यरिहो लै, और बाता घेरअ सह डाकू और सह लूटअ तिनै। और तेऊए झिकळै बी निंयैं तिनै खोली और च़िकी-मारी करै डाहअ सह मूंअ ना ज़िऊंदअ बाता शोटी।
\v 31 और इहअ हुअ कि तेसाई बाता नाठअ एक याजक, पर तेऊ सह भाळअ और सह लागअ हांडदअ।
\v 32 ईहअ ई करै एक लेबी बी नाठअ तेसा बाता, और तेऊ  भाळी लागअ सह बी हांडदअ।
\v 33 पर एक सामरी मसाफर आअ तेसा बाता और तेऊ भाळी आई तेऊ दैया और तेऊ लै तरस खाअ।
\v 34 ता सह तेऊ सेटा लै आअ और तेऊए ज़खमा दी तेल हळजै और दाखरस पाई करै पाटी बाह्नीं, और आपणीं शुंआरी दी बशैळी करै एकी सराईं लै नींअ और तेऊए बडी भारी सेऊआ टैहल की।
\v 35 दुजै धैळै तेऊ दुई दनार तेऊ सराईंए मालका लै दैनै और बोलअ कि, “एऊ मरीज़े करै सेऊआ टैहअ, ज़ुण बी तेरअ खरच़अ लागे; तेता दैंऊं हूँ ताल्है बापस फीरदा।
\v 36 एबै थारी समझ़ा दी अह ज़ुण डाकू करे घिरअ द थिअ; इना चीई मांझ़ै कुण आसा एऊओ सचच़अ पड़ोसी।
\v 37 तेऊ उत्तर दैनअ कि,“ सहैई आसा ज़ुणीं तेऊ लै दैया की।” प्रभू यिशू बोलअ, “तूह बी कर ईहअ ई।”
\v 38 एता बाद नाठअ प्रभू यिशू एकी गराऊंऐं, और मार्था नांऊंऐ एकी बेटळी बशैळअ प्रभू यिशू आपणैं घरै;
\v 39 और मरिअम नांऊंऐ ती तेसरी एक बैहण, सह प्रभूए पैरा सेटा बेठी करै लागी बच़ना शुणदी ।
\v 40 पर मार्था थकी सेऊआ टैहली करी-करी और सह प्रभू सेटा एछी करै लागी बोलदी कि, “हे प्रभू, तम्हां निं किछ़ै फिकर आथी भाळी कि मेरी बैहणीं आसा डाही दी हूँ एकै ज़ह्णीं सेऊआ टैहली करदी लाई? एसा लै बी बोल हैनूं कि मूँह संघै बी कर धख काम टैहल।”
\v 41 प्रभू यिशू तेसा लै बोलअ, “हे मार्था, तूह करा खासी गलो हैळअ फिकर और तेखअ थका तूह।42 पर एक गल आसा ज़रूरी, और सह उत्तम भाग आसा मरिआमें च़ुनअ द, ज़ुण एसा का कोहे निं छ़ड़ैऊई सकदअ।
\c 11
\v 1 प्रभू यिशू त एकी ज़ैगा प्राथणा करदअ लागअ द और ज़ाऊं सह प्राथणा करी मुकअ ता तेऊऐ च़ेलै मांझै एकी बोलअ, “हे प्रभू ज़िहअ यहून्ना आपणै च़ेलै का प्राथणा करनअ सखाऊअ तिहअ ई सखाऊ हाम्हां का बी।”
\v 2 प्रभू तिना लै बोलअ, “ज़ेभै तम्हैं प्राथणा करे, तेभै बोलै तम्हैं ईहअ: हे पिता, तेरअ नांअ लोळी पबित्र मनअ और तेरअ राज़ लोळी आअ।
\v 3 म्हारी धैळीए रोटी कर हाम्हां लै हर धैळै दैई।
\v 4 और म्हारै पाप कर माफ, किल्हैकि हाम्हैं बी करा म्हारै हर अपराधी लै क्षमा और हांम्हां निं परिक्षा दी पाई।”
\v 5 और प्रभू तिना लै बोलअ कि, “तम्हां मांझ़ै कुण आसा ईहअ कि ज़सरअ एक दोस्त आसा और सह आधी राची एछी करै ईहअ बोले कि ‘हे साथी, मुल्है दै चअन रोटी।
\v 6 किल्हैकि एक मसाफर आसा आअ द मेरै घरै और तेऊलै निं मुखा खैऊणा लै किछ़ै आथी।’
\v 7 और सह बोला भितरा का कि ‘मूँह तंग करदअ निं लागै, एबै हेरअ हाम्हैं दूआर बंद करी और मेरै लान्हैं-सुन्हैं आसा मूँह संघै च़ैनै सुतै दै, और एभै निं हूँ ऊझ़ुई करै ताल्है रोटी दैई सकदअ?’
\v 8 हूँ बोला तम्हां लै कि ज़ै सह दोस्त ह्ई करै बी च़ैना का उझ़ुई करै नां दैए, तैबी बी दैणअ तेऊ खळै उझ़ूई तेऊए लाज़ शरम छ़ाडी करै मांगणैं भाळी तेऊलै ज़ेतरी तेऊ ज़रुरत आसा, तेतरअ।
\v 9 और हूँ बोला तम्हां लै कि मांगा, तै दैणअ तम्हां लै; लोळा, तै भेटणअ तम्हां, दुआरा दी करा टक-टक, तै खुलणअ सह तम्हां लै।
\v 10 किल्हैकि ज़ुण मांगा, तेऊलै दैआ; और ज़ुण लोळा, तेऊलै भेटा; और ज़ुण दुआरा दी टक-टक करा तेऊलै खुला दुआर।
\v 11 तम्हां बिच़ै ईहअ कुंण बाब आसा कि तेउओ शोहरू मांगा रोटी और सह दैआ तेऊ लै पाथर; और ज़ै माह्छ़ली मांगा ता तेते बदळै दैआ तेऊलै सांप।
\v 12 ज़ै आंडअ मांगे, ता तेऊलै दैआ बिंच़ू।
\v 13 ज़ै तम्हैं बूरै ह्ई करै बी आपणै शोहरू लै रांबळी च़िज़ा दैई सका, ता तै थारअ स्बर्गै रहणै आळअ पिता परमेश्बर आपणै मागणै आळै लै पवित्र आत्मा किल्है निं दैई सकदअ।”
\v 14 एता बाद प्रभू यिशू मसिह एकी आदमीं का काढी एक काल्ली दुष्टात्मा, और ज़ाऊं सह काल्ली दुष्टात्मा तेऊ का पोर्ही काढी ता सह काल्लअ आदमीं लागअ गला करदअ और लोग हुऐ बडै भारी रहैन।
\v 15 पर तिना बिच़ै बोलअ कई ईहअ कि, “अह काढा शैताने नाऊंऐं भूता-परेते मालका करै इना भूता-परेता।
\v 16 और क्ई मांगअ प्रभू यिशू का परखणा लै सरगै एक च़िन्ह।
\v 17 प्रभू यिशू मसिह हेरी तिने गला ज़ाणीं, और प्रभू यिशू मसिह तीना लै बोलअ, “ज़हा राज़ा दी फूट पळा, सह राज़ निं बणीं रहंदअ और ज़हा घरै फूट पळा, सह घर ह्आ नाश।
\v 18 और ज़ै शैतान आपणअ ई बरोधी होए ता तिनों राज़ किहअ करै रहणअ सलामत? किल्हैकि तम्हैं बोला मुल्है ईहअ कि शैताना करै काढा इना भूता-परेता?
\v 19 ज़ै हूँ शैताना करै भूता-परेता काढा, तै थारी संतान कसरी सहायता करै काढा? तैहीता तिनाई भरनअ थारअ न्याय करनेओ करज़।
\v 20 पर ज़ै हूँ परमेश्बरे शगती करै इना भूता-परेता दरळाऊआ,  ता तै गअ परमेश्बरो राज़ तम्हां सेटा पुजी।
\v 21 ज़ाऊं बलबान आदमीं अस्त्र-शस्त्रा करै आपणैं घरे रखवाळी करे, तैही रहणीं तेऊए धन संपती बच़ी।
\v 22 पर ज़ै तेऊ का बडअ बलबान तेऊ लै च़ढाई करे, ता तै ज़ीता तेऊ का सह बलबान और तींयां अस्त्र-शस्त्र ज़ेथ दी तेऊ भरोसअ त तीना पाआ सह छ़ड़ैऊई और तेऊए सारी संपती पा सह लूटी।
\v 23 ज़ुण मूँह संघै नाईं आथी सह आसा मेरअ बरोधी, ज़ुण मूँह संघै नांईं झाळदअ सह पा पोछी।
\v 24 “ज़ाऊं परेत आत्मां आदमीं का बागै निखळा, सह लोळा शुकी ज़ैगा दी बशैघणा लै, और ज़ाऊं तेसा नांईं भेटा ता तेखअ बोला सह ईहअ कि मूँह डेऊणअ तेऊई घरा लै बापस ज़िधा का हूँ पैहलै निखळी दी आसा।
\v 25 और बापस फिरी करै भाळा सह तेऊ घरा धोअ-शोअ द।
\v 26 तेखअ आणा सह आपू संघै आपू का बी बूरी सात आत्मां और तिंयां पेठा तेथ दी सोभ, और तेऊ आदमिंए दशा ह्आ पिछ़ली दशा का बी ज़ादी बूरी हालत।”
\v 27 ज़ाऊं प्रभू यिशू मसिह इना गला बोली मुकअ ता लोगे भीळा बिच़ा का एकी बेटळी ज़ोरै-ज़ोरै बोलअ, “धन-धन तेऊ गरभा लै ज़ेथ तूह रहअ, और तिंयां मांऊं ज़ुण तंऐं झुटै।”
\v 28 प्रभू यिशू बोलअ, “हाँ, पर धन- धन आसा तिंयां ज़ुण  परमेश्बरो बच़न शुणां और मना।”
\v 29 ज़ाऊं लोगे बडी भारी भीळ कठा ह्आ ती, ता प्रभू यिशू लागअ बोलदअ कि एऊ जुगे लोग आसा बूरै; तिंयां लोळा च़िन्ह, पर योना नबीए च़िन्हा छ़ाडी निं तिना होर च़िन्ह भेटणअ।
\v 30 ज़िहअ योना नबी निनबे नगरीए लोगा लै च़िन्ह हुअ, तिहअ ई हणअ हूँ बी लोगा लै च़िन्ह।
\v 31 दखण देशे राणीं न्याये धैळी एऊ ज़मानें लोगा संघै उझ़ूई करै लाणअ तिना लै दोष कि सह आई सुलेमाने ज्ञाना शुंणदी धरतीए दुजै कनारै का, पर हेरा, इधी आसा सुलैमाना का बी बडअ।”
\v 32 निनबे लोगा बी लाणअ न्याये धैळी एऊ ज़मानें लोगा लै दोष, किल्हैकि योना नबीए गला शुणीं फेरअ तिनै बुराई का आपणअ मन पिछ़ू, और हेरा, इधी आसा योना नबी का बी बडअ।”
\v 33 “कोहै आदमीं निं लाटू ज़ाळी करै च़ोरी डांहदअ और नां तेऊ क्ऊंचा हेठै डांहदअ पाई, पर सह डाहा लाटूए दिऊटा परैंदै ताकि बागै-भितरी नाशणैं आळै सोभी लै प्रैशअ होए।
\v 34 तेरी देहीओ लाटू आसा तेरी आछ, ज़ै तेरी आछ ठीक होए, ता तै हणअ तेरअ सारअ शरीर प्रैशअ, पर ज़ै तेरी आछ खराब होए ता तै हणअ तेरअ सारअ शरीर न्हैरअ।
\v 35 तैहीता चतैन रहै कि ज़ुण प्रैशअ ताखा आसा, ईहअ निं ह्आ कि सह न्हैरअ होए।
\v 36 ज़ै तेरअ सारअ शरीर प्रैशअ होए; और कोऐ बी भाग तेतो न्हैरअ ना होए, तै हणीं सोभै गला एही प्रैशी, ज़िहअ लाटू ज़ाळी करै प्रैशअ ह्आ।
\v 37 ज़ाऊं प्रभू यिशू इना गला बोलदअ त लागअ द, ता एकी फरीसी आदमीं प्रभू सेटा अरज़ की कि हे प्रभू, आझ़ खा मेरै घरै रोटी; और प्रभू यिशू मसिह नाठअ भितरा लै रोटी खांदअ।
\v 38 और फरीसी लागअ एसा गला सोच़दअ कि प्रभू रोटी खाणैं का पैहलै न्हैऊअ किल्है निं?
\v 39 प्रभू तेऊ लै उत्तर दैनअ, “हे फरीसिओ, तम्हैं क्ऊली और थाळू बागा का ता मांज़ा पर भितरा का आसा तम्हैं कोहमीं और बुराई करै भरुऐ दै।
\v 40 हे नरबुधिओ, ज़ुणीं बाघलअ भाग बणांअ, तेऊ कै भितरा का बी निं आथी बणांअ द?
\v 41 पर हां, भितरे च़िज़ा करा दान, तेखअ भाळै तम्हैं कि तम्हां लै हणीं सोभै गला शुध।
\v 42 पर हे फरीसिओ, तम्हां लै हाय! तम्हैं पदीनेंओ और ज़ळी बुटिओ और भाज़ी तरकारीओ दसुअ हेसअ ता दैआ, पर न्याय और परमेश्बरो प्यार डाहा तम्हैं पिछ़ू, हूअ ता लोळी त ईहअ कि इना बी रहा करदै और तिना बी निं छ़ाडदै।
\v 43 पर हे फरीसिओ, तम्हां लै हाय! तम्हैं सभा दी च़ाहा बडी ज़ैगा बेशणअ और बागै भितरी च़ाहा तम्हैं नमस्कार।
\v 44 तम्हां लै, किल्हैकि तम्हैं आसा ज़िहै दाबै दै मुल्दै ज़िहै, ज़सा परैंदी लोग हांडा पर तिना का नि पतअ हंदअ।
\v 45 तैबै एकी शास्त्री प्रभू लै बोलअ, “हे गुरु, इहअ बोली करै करा तूह म्हारी निंदा।”
\v 46 प्रभू बोलअ, “हे शास्तरीओ,  तम्हां लै बी हाय! तम्हैं आसा ईहै बोझै ज़ुण कोहीए नीं च़खदै, और तिना बोझ़ा लादा तम्हैं होरी माह्णूं लै और आपू निं एकी गुंठी करै बी छ़ूंहदै।
\v 47 तम्हां लै हाय! तम्हैं बणांआ तिनां संते कबरा ज़ुण थारै बाब दादै मारै दै आसा।
\v 48 तम्हैं आसा तेते गुआह और आपणैं बाब दादै कियै दै कामां दी आसा तम्हैं साझ़ू, किल्हैकि तिनै ता पाऐ तिंयां मारी और तम्हैं खणां तिने खाती।
\v 49 तैहीता परमेश्बरे बुधी बोला ईहअ कि ‘मूँह भेज़णैं तिना सेटा लै संत और प्रेरित और तिना पाणैं तिना मांझ़ै क्ई ज़ह्णैं मारी और कई करने तीना दुखी।’
\v 50 ताकी ज़ेतरै संतो खून संसारे उत्पति ओर्ही बहाऊअ द आसा, तेतो लेखअ जोखअ लणअ एऊ जुगे लोगा का।
\v 51 हाबिले हत्या ओर्ही जकरयाह तैणीं ज़ुंण बेदी और मांदरा बिच़ै घात किअ द आसा, हूँ खोज़ा तम्हां का सच्च़ाई कि तेतो लेखअ जोखअ लणअ एऊई जुगे लोगा का ।
\v 52 हाय तम्हां बबस्था बणाणैं आळै लै! कि तम्हैं आसा डाही दी ज्ञाने कुँजी आपू का, ना ता तम्हैं आपू स्बरगै नाठै और नां तम्हैं तिना नाशणैं दैंदै ज़ुण नाशी सका।”
\v 53 ज़ाऊं प्रभू तिधा का नाठअ ता फरीसी पळै पिछ़ू और तिंयां लागै छफळदै कि खासी गले च़रच़ा करनीं 54 और तिंयां रहै एसा गले ताका कि प्रभूए मूँहा कोई बी गलत गल ढाकी सके।
\c 12
\v 1 तेतरी हुई हज़ारो लोगे भीळ कठा, कि लोग लागै एकी दुजै परैंदी भाळै। ता प्रभू यिशू मसिह लागअ च़ेलै लै बोलदअ कि फरीसिए सज़ेळै का रहै च़तान।
\v 2 ईहअ निं किछ़ै आथी ढोपअ द कि ज़ुण खोलणअ लागे और किछ़ निं आथी च़ोरी डाहअ द कि ज़सरअ पतअ निं लागणअ।
\v 3 तैहीता ज़ुण तम्हैं न्हैरै दी आसा बोलअ द, सह शुझणअ प्रैशै दी, और ज़ुण तम्हैं पांडा भितरी काना पिछ़ू बोलअ द आसा; तेतो हणअ छ़ापरा का प्रच़ार।
\v 4 “पर हूँ बोला तम्हां का ज़ुण मेरै साथी आसा कि ज़ुंण शरीरा लै घात करी सका; तिंआ निं होर किछ़ करी सकदै; तिना का निं डरी।
\v 5 हूँ दैआ तम्हां लै च़तैनगी कि कसा का डरनअ? मारी करै ज़सा नरका दी पाणेंओ अधिकार आसा, तेऊ का डरै, हाँ, हूँ बोला तम्हां का, सिधअ तेऊई का डरै।
\v 6 दूई पैसेए कै पांज़ च़ेली निं बिकदी? तैबी बी निं परमेश्बर तिना मांझै एकी बी बिसरदअ।
\v 7 इधी तैणीं कि थारै शरीरे आसा सोभ बाळ बी गीणैं दै, तैहीता बोला हूँ डरी निं आथी, तम्हैं आसा तिना च़ेली का बढकर।
\v 8 “हूँ बोला तम्हां का कि ज़ुण मूँह माह्णूँए सह्मनै मनें, सह मनणअ मूँह परमेश्बरे स्बरगदूते सह्मनै।
\v 9 पर ज़ुण मुल्है माह्णूँए सह्मनैं नांईं करै तेऊलै करनअ परमेश्बरे स्बरगदूते सह्मनैं नांईं।
\v 10 ज़ुण मेरअ बरोधी ह्ई करै किज़ै बोले, तेऊओ अपराध सका ह्ई माफ, पर ज़ंण पवित्रआत्मे निंदा करे तेऊए अपराध निं कधि माफ हणें।
\v 11 “ज़ेभै लोग तम्हां प्रधाना और अधिकारिए सह्मनै निंए, तेभै निं हैळअ फिकर करी कि हाम्हां किह्अ करै और किहअ बोळणअ, या कै उत्तर दैणअ।
\v 12 किल्हैकि पबित्र आत्मां सखाऊणअ तम्हां का तेभी कि तम्हां किज़ै बोलणअ।”
\v 13 तेखअ एकी लोगे भीळा बिच़ा का बोलअ,  “हे गुरू, मेरै भाई लै बोल ईहअ कि बापूए संपतिए बांड दै मुल्है बी।”
\v 14 प्रभू तेऊ लै बोलअ, “हे मांह्णूंआ,  हूँ कुणीं आसा डाहअ द थारै फैसलै करदअ और बांडणीं करदअ?”
\v 15 और प्रभू तिना लै बोलअ, चतैन रहा, और हर प्रकारे लाळचा का डाहा आपणैं आप बच़ाऊई: किल्हैकि कोहीए जिंदगी निं तेऊए खासी संपती करै बच़दी।”
\v 16 और प्रभू तिना का एक दृश्टांत खोज़अ कि, “ एकी सेठे हुई ज़िमीं दी बडी भारी पज़ैआ।
\v 17 और सह लागअ आपणैं मनैं सोच़दअ कि एबै मूँह कै करनअ? किल्हैकि मुखा निं एतरी ज़ैगा आथी कि आपणअ नाज़ पाणीं डाही सकूं।
\v 18 और तेऊ सोच़अ कि मूँह करनअ ईहअ कि मूँह बणाणीं होछ़ी मणशी दरोठी खोली करै बडी और तेथ डाहणअ मूँह आपणअ नाज़;
\v 19 और आपणैं शाह लै दैणीं मूँह एही दसल्ली कि ताखा आसा बडी भारी साला लै धन संपती डाही दी; चैन कर, खा पी और सुखी रह।
\v 20 पर परमेश्बरै बोलअ तेऊ लै ईहअ कि, “हे मूर्ख, तूह मरनअ एसा ई राची और ज़ुण बी तंऐं कठा आसा किय द, सह कसरअ हणअ?”
\v 21 ईहअई आसा सह मांह्णूं बी ज़ुण आपू लै धन माया कठा करा, पर परमेश्बरे नज़रा दी निं सह सेठ आथी।”
\v 22 एता बाद प्रभू यिशू आपणैं च़ेलै लै बोलअ कि, “ तैहीता हूँ तम्हां लै बोला कि, आपणैं प्राणें फिकर निं करी कि हाम्हां कै खाणअ, कै पिणअ ना आपणैं शरीरे फिकर करी कि कै बाह्नणअ।”
\v 23 किल्हैकि रोटी का आसा प्राण और झिकळै का आसा शरीर बढकर।
\v 24 इना काऊड़ै लै दैआ धैन; ईंयां ना ता बऊँदै और ना ता ल्ऊंदै ना ता तिने खेच खह्ळ हंदै, तैबी धाचा तिना परमेश्बर आपै; तम्हैं आसा इना का ज़ादै किमती।
\v 25 तम्हां बिच़ै ईह्अ कुण आसा ज़ुण फिकर करी करै एक घळी बी आजू बढाऊई सका?
\v 26 तैहीता हूँ बोला तम्हां लै कि, “ज़ै तम्हैं एक होछ़अ ज़िहअ काम बी निं करी सकदै ता होरी गला लै किल्है करा फिकर।
\v 27 सोसने पेळा दी दैआ धैन कि तिंयां किह्अ करै बढा; तिंयां नां ता मैन्थ करदै और ना तिंयां कातदै; तैबी बी बोला हूँ तम्हां लै कि सुलैमाने राज़ै बी निं आपणीं ज़िंदगीए सारै राज़ पाठा दी तीना मांझ़ै कसा एकी बराबर झीकळै बाह्नै।
\v 28 ज़ै परमेश्बर घैहणींए घाहा लै ज़ुण आझ़ आसा और काला पाणअ सह ज़ाळी, ईहै झिकळै भनैंऊंआ; ता हे अल्पबिशबासिओ, तम्हां लै किल्है निं सकदअ सह भनैंऊंई।
\v 29 और तम्हैं निं एसा गला लोळै निं रहा लागी कि कै खाणअ, कै पिंणअ और ना ता शक करा,
\v 30 किल्हैकि संसारे ज़ाती रहा इना गला लोळी लागी; पर थारअ पिता परमेश्बर ज़ाणा कि तम्हां किज़ै ज़रूरत आसा।
\v 31 पर तम्हैं रहे तेऊए राईसी लोळै लागी, ता तै भेटणीं तम्हां ईंआ गला आपणैं आप।
\v 32 “हे होछ़ी ज़ेही जुंडळीए, डरै निं आथी, किल्हैकि थारै पिता परमेश्बरा लागअ भलअ ईहअ कि तम्हां लै दैणअ राज़।
\v 33 आपणीं संपती करा बेच़ी करै दान; और आपू लै बणांआ ईहै बटूऐ ज़ुण कधि पराणैं नीं हंदै, अर्थात स्बर्गै करा आपू लै धन कठा ज़ुण कधि निं घटदअ, नां तेता नेळ च़ोर एछदअ और नां ता कीळै-काई खांदै।
\v 34 किल्हैकि ज़िधी थारअ धन आसा, तिधी रहणअ थारअ मन बी लागी।
\v 35 “थारी कुछी लोळी गाची बाह्नीं रही, और थारै लाटू लोळी ज़ळदै रहै।
\v 36 और तम्हैं बणा तिना माह्णूं ज़िहै ज़ुण आपणै मालका न्हैळै रहा लागी, बैहा का केभै एछणअ फिरी कि ज़ेभै सह दुआर टोके, ता तेभै खोळणअ नढैऊऐ तेऊलै दुआर।
\v 37 धन-धन आसा तिंयां दास, ज़हा सह सुआमीं एछी करै ज़ागदै भाळे, हूँ खोज़ा तम्हां का सच्च़ाई कि ज़ेभे सह तिना रोटी खांदअ बशैळे, और तिना सेटा एछी करै करनीं तेऊ तीने सेऊआ।
\v 38 ज़ै सह राचीए दुजै पहरै या चिऊथै पहरै तिना ज़ागतै भाळे, ता धन-धन आसा तिंयां दास।
\v 39 पर एसा गला ल्ऐ तम्हैं समझ़ी कि ज़ै घरे सुआमीं का ईहअ पतअ हंदअ कि च़ोर केभै एछणअ ता तै रहणअ त तेऊ बिंऊंतै और आपणैं घरै निं तेऊ च़ोरी दैणीं ती हणैं।
\v 40 तम्हैं बी रहा तैर; किल्हैकि ज़ेसा घळी तम्हैं ‍सोच़ी बी निं सकदै, तेसा घळी एछणअ हूँ।
\v 41 तैबै पतरसै बोलअ, “हे प्रभू, एऊ दृश्टांता कै तूह सिधअ हाम्हांई का बोला कि होरी लै बी बोला?”
\v 42 प्रभू तेऊ लै बोलअ, “सह बिशबास करनै जोगी और बुधिमान भडारी कुंण आसा, ज़सरअ सुआमीं तेऊ सोभी नोकरा च़ाकरा लै ढेऊआ करदअ और कामा कराऊंदअ बणांए कि तीना लै करै खाणै-पींणेए च़िज़ा दैई।
\v 43 और धन-धन आसा सह दास ज़सा तेऊओ मालक ईहअ ई करदै भाळे।
\v 44 हूँ खोज़ा तम्हां का सच्च़ाई कि तेऊ बणांणअ सह आपणीं सारी संपतिओ भडारी।
\v 45 पर ज़ै सह दास ईहअ सोच़दअ लागे, कि मेरअ सुआमीं एछणा लै आसा माची देरी और सह नोकरा च़ाकरा च़िकदअ मारदअ और शूर शराबा झुटदअ लागे,
\v 46 ता तेऊओ सुआमीं एछणअ तेसा धैळी, ज़हा धैळी सह न्हैळअ बी निं होए लागअ द और तेसा घळी; ज़हा सह ज़ाणदअ बी निं आथी कि सह एछणअ, और तेऊ भेटणीं तेते सज़ा और सह गिंळणअ अल्पबिशबासीए भागा संघै।
\v 47 और सह दास ज़ुण आपणैं सुआमींए इच्छा ता ज़ाणां थिअ पर तैर निं रहअ और ना ता आपणैं सूआमींए साबै च़लअ, तेऊ भेटणीं बडी भारी मार।
\v 48 पर ज़ुण नज़ाणैं दी मार खाणैं जोगी काम करे, तेऊ भेटणीं थोळी मार। तैहीता ज़सा लै खासअ आसा दैनअ द, तेऊ का मांगणअ खासअ ई और ज़सा का खासअ डाहअ द आसा, तेऊ का काढणअ बी खासअ।
\v 49 “हूँ आसा धरती दी आगी चैळदअ आअ द; हूँ होर एता सुआई किज़ै च़ाहा कि आग एभी ज़ळे।
\v 50 मूँह आसा एक बपतिस्मअ लणा लै, ज़ेभै तैणीं सह निं हुअ तेभै तैणीं आसा हूँ और तेखअ हणअ पूरअ।
\v 51 तम्हैं किज़ै समझ़ा कि हूँ धरती दी मेल मलाप करदअ आसा आअ द, हूँ बोला नांईं, पर हूँ आसा आअ द ज़ुदै करदअ।
\v 52 किल्हैकि एभा पोर्ही हणैं एकी घरे पांज़ ज़ह्णैं आपू बिच़ै बिरोधी चिई ज़ह्णैं दुई का और दुई ज़ह्णै चिई का।
\v 53 बापू शोहरू संघै और शोहरू डाहणअ बापू संघै बैर, आमां शोहरी संघै और शोहरी आमां संघै, शाशूई नुशा संघै और नुशा डाहणीं शाशुई संघै ज़ीद।”
\v 54 और प्रभू लोगे भीळा लै बी बोलअ, “ज़ेभै तम्हैं बादळ पछमां बाखा भाळा, तेभै बोला तम्हैं ईहअ कि पाणीं हणअ और ईहअई ह्आ बी।
\v 55 ज़ेभै दखन बाखा हाऊआ च़ला, तेभै बोला तम्हैं ईहअ कि लू लागणीं और ईहअई ह्आ।
\v 56 हे कपटिओ, तम्हैं धरती और सरगे भेद सार ता सका समझ़ी पर एऊ जुगो  किल्है निं समझ़दै?
\v 57 और तम्हैं आपै किल्है निं फैंसलअ लंदै कि ठीक किज़ै आसा?
\v 58 ज़ेभै तूह आपणैं आपणैं ज़ीदी संघै जजा‍ सेटा लै च़ालअ द आसा, ता बाताई कर तेऊ संघै फैंसलअ, ईहअ निं ह्आ कि सह निंयां ताह जजा सेटा लै खींच़ी और जज दैआ पुळसे हाथै और तिंयां पा ताह जेहला भितरी।59 हूँ खोज़ा तम्हां का सच्च़ाई कि ज़ेभै तैणी तूह पाई-पाई ना भरी छ़ेके,  तेभै तैणीं निं तूह तिधा का छ़ुटी सकदअ।”
\c 13
\v 1 और तेभै आऐ प्रभू सेटा तिधी क्ई लोग और तिंयां लागै गलीली लोगे बारै दी च़रच़ा करदै, ज़सरअ लोहू पिलातुसै तिनेई बळीदाना संघै मलाऊअ त।
\v 2 ईहअ शुंणीं करै प्रभू तिना लै ज़बाब दैनअ, “तम्हैं किज़ै समझ़ा कि ईंयां गलीली कै होरी गलीली का पापी थियै कि तिना लै पळी एही बिबता?”
\v 3 हूँ बोला तम्हां लै ईहअ कि नांई; पर ज़ै तम्हैं आपणअ मन ना फरेऊए, तै हणैं तम्हैं बी ईहअई करै नाश।
\v 4 या तम्हैं कै समझ़ा कि तिंयां ठारह लोग ज़सा परैंदै शिलोहे पुंडरी पळी और तिंयां मूँऐं दाभूई करै; तिंयां के येरूशलेमा नगरी दी रहणैं आळै होरी सोभी का खासै पापी थियै?
\v 5 हूँ बोला तम्हां लै कि तिंयां नांईं तै पापी आथी; पर ज़ै तम्हैं आपणअ मन बुराई का नांईं फरेऊए, तम्हैं बी हणैं ईहैई करै नाश।”
\v 6 तेखअ प्रभू यिशू मसिह तिना का एक दृश्टांत खोज़अ कि,  “एकीए अंगूरे बगीच़ै दी थिय एक अंजीरो पेळ लागअ द; सह लागअ तेथ फळा लोळअ पर तेऊ निं भेटी,
\v 7 तैबै तेऊ बगिच़ेए च़ऊकीदारा लै बोलअ कि भाळ, चिई साला ओर्ही आसा हूँ एऊ पेळा दी फळा न्हैळअ लागअ द, पर मुखा निं एथ एक दाणअ बी धेछ़ुअ, एऊ पाआ ऐबै काटी, अह आसा थोगै बाझ़ी ज़िमीं दी शलैउआ लांदअ।”
\v 8 तेऊ च़ऊकीदारै उत्तर दैनअ कि हे सुआमीं एसा साला दै एऊ रहणैं, हूँ पाऊं एता च़ऊ बाखा खह्णीं करै खाद-गोबर।
\v 9 ज़ै आगली साला एथ फळ एछे ता ठीक, नांईं ता तेखअ पाणअ मूँह अह काटी।”
\v 10 सबते धैळी त प्रभू यिशू मसिह आराधनालै दी उपदेशा दैंदअ लागअ द,
\v 11 और एक बेटळी ती तिधी एही, तेसा ती ठाराह साला ओर्ही एक कमज़ोर करनै आळअ भूत शाचअ द, और सह ती बाख कुबळी हुई दी और सह निं आज़री खळी बी ह्ई सकदी ती।
\v 12 प्रभू यिशू सह भाळी और आपू सेटा लै शादी संघा तेसा लै बोलअ कि, “हे नारी, तूह छुटी आपणीं कमज़ोरी का।”
\v 13 और प्रभू यिशू मसिह तेसा दी हाथ लाअ और सह हुई सिधी खळी और सह लागी परमेबरे जै-जैकार करदी।
\v 14 प्रभू यिशू मसिह की ती सह सबते धैळी रांबळी, ता आराधनाले सरदारै बोलअ ज़िदै मारै लोगा का ईहअ कि छ: धैळै आसा ज़ेथ काम लागा करनअ, और तिनाई धैळी ह्आ ठीक पर सबते धैळी निं हणअ।
\v 15 ईहअ शुणीं करै प्रभू उत्तर दैई करै बोलअ, “हे कपटिओ, सबते धैळी कै तम्हैं आपणैं डागै धणा का गळैऊंडी का खोल्ही करै पाणीं निं पणैंऊंदै?
\v 16 अह कै ठीक नांईं त आथी कि अह बेटळी बी आसा अबराहमें शोहरी, शैतानैं ती अह ठाराह साला ओर्ही डाही दी ढाकी, और सबते धैळी आझ़ तेऊ बंधना का छ़ुटी?”
\v 17 ज़ाऊं प्रभू यिशू मसिह ईंयां गला बोली ता प्रभूए सारै बिरोधी हुऐ शरमिंदै और होर सारै लोग प्रभूए इना कामा भाळी ज़ुण सह करा तै, तिंयां हुऐ खुश।
\v 18 तेखअ बोलअ प्रभू ईहअ कि, “परमेश्बरो राज़ कसा ज़िहअ आसा? हूँ तेता कसा ज़िहअ खोज़ूँ।
\v 19 सह आसा एक राईए दाणैं ज़िहअ, ज़ुण एकी माह्णूँ बगिचै दी ब्ऊअ: और सह बणअ बढी करै बडअ पौधअ; च़ेलू पखीरू किअ तेथ दी बसेरअ।”
\v 20 प्रभू तेखअ ईहअ कि हूँ तम्हां का परमेश्बरो राज़ कसा ज़िहअ खोज़ूँ?
\v 21 सह आसा ईहै सज़ेळै ज़िहअ; ज़ुण एकी बेटळी चिई सेरा पिठै दी मुछ़अ और सिज़ी करै बणीं सह सारी आरी सज़ेळअ।”
\v 22 प्रभू यिशू नगरी-नगरी और गराऊंऐं- गराऊंऐं उपदेशा दैंदी त लागअ द येरूश्लेमा लै नाशदअ।
\v 23 और कुणीं पुछ़अ ईहअ कि, “हे प्रभू, मोक्ष कै सिधै थोळै आदमीं भेटणअ?”
\v 24 प्रभू तिना लै बोलअ, “घाटै दुआरा बाती करा नाशणेंए कोशिश, हूँ खोज़ा तम्हां का सच्च़ाई कि क्ई लोगा च़ाहणअ तेसी बाती नाशणअ पर तिंयां निं नाशी सकदै।
\v 25 ज़ाऊं घरे सुआमीं दुआर बंद हेरनअ करी और तम्हैं हणैं बागै खह्ळूऐ दै दुआरा टोकदै कि हे प्रभु, हाम्हां लै बी खोल, और तेऊ दैणअ ईहअ ज़बाब कि हूँ निं तम्हां ज़ाणदअ कि तम्हैं किधे आसा?”
\v 26 तेभै बोळणअ तम्हां ईहअ कि हाम्हैं ता तेरै सह्मनै खाअ-पिअ और तंऐं दैनअ त म्हारै लाकै दी उपदेश बी।
\v 27 पर तेऊ बोळणअ तम्हां लै ईहअ कि, “हूँ निं तम्हां ज़ाणदअ कि तम्हैं किधे आसा, हे कुकरमिंयों मूँह सेटा का नाशा दूर।”
\v 28 तिधी हणअ लेरनअ और दांद पिशणअ, ज़ेभै तम्हां अबराहम, इसहाक, याकुब और सारै भबिश्याबाणीं करनै आळै परमेश्बरे राज़ा दी बेठै दै भाळे और आपणैं आप धेछणैं तम्हैं बागै निखळदै।
\v 29 और तिधी एछणैं पुरबा-पछ़मां और उतर-दखना का परमेश्बरे राज़ा दी भोज़ा खांदै।
\v 30 और ज़ुण पीछ़ू आसा तिंयां हणैं आजू और ज़ुण आजू आसा तिंयां हणैं पीछ़ू।
\v 31 तेभै बोलअ क्ई फरिसी ईहअ प्रभू लै कि “ईधा का नाश दूर किल्हैकि हेरोदेस च़ाहा ताह मारनअ।”
\v 32 प्रभू तिना लै बोलअ, नाशा, तेऊ रुहलै लै बोला ईहअ कि भाळ आझ और काला काढा हूँ दुश्टआत्मां और बमारा करा हूँ रांबळै और चिऊथै धैळै करनअ मूँह आपणअ काम पूरअ।
\v 33 तैबी बी आसा मूँह आझ, काला और परशी हांडणअ ज़रूरी, किल्हैकि ईहअ निं ह्ई सकदअ कि कोई भबिश्यबगता कुण येरूशलेमा नगरी का बागै मारे।
\v 34 “हे येरूशलेम! हे येरूशलेम! तूह ज़ुण भबिशयाबगता मारी पाआ, ज़ुण ताह सेटा लै भेज़ै दै आसा, तिना लै दैआ पाथरो ढो, केतरी बारी मंऐं च़ाहअ कि ज़ेही मुरगी आपणैं बच्च़ै आपणैं फैंखा हेठै कठा करा, तिहैई ही च़ाहै मंऐं कि तेरै शोहरू करनैं मूंबी कठा, पर तंऐं निं ईहअ हणैं दैनअ।”35 भाळा, थारअ घर छ़ाडअ मंऐं तम्हां लै शुनअ और ज़ेभै तैणीं तम्हैं आपै निं ईहअ बोले कि धन-धन आसा सह ज़ुण प्रभूए नांऊंऐ एछा, तेभै तैणीं निं हूँ तम्हां का भी धेछणअ।”
\c 14
\v 1 एता बाद प्रभू यिशू मसिह सबते धैळी फरीसिए कसा एकी सरदारे घरै रोटी खांदअ बेठअ और तिंयां तै प्रभू घात करनेए ताका दी।
\v 2 और एक आदमीं आअ प्रभू यिशू सेटा, तेऊ ती झ़लोदरे बमारी।
\v 3 एता भाळी प्रभू यिशू मसिह शास्तरी और फरीसी लै बोलअ कि, “सबते धैळी एऊए बमारी ठीक करनी सही आसा कि गलत?”  पर तिंयां रहै च़ुप्पी।
\v 4 तैबै प्रभू तेऊ बमारा माह्णूं लै हाथ लाअ और सह हुअ रांबळअ और तेऊ दैनअ नाशणैं।
\v 5 और प्रभू तिना लै बोलअ कि,“ तम्हां बिच़ै ईहअ कुंण आसा ज़सरै गाभू या बाछू कुऐं दी पळे और सबते धैळी सह बागा लै नढैऊऐ नांईं काढे?”
\v 6 तिंयां निं एसा गोलो उत्तर दैई सकै।
\v 7 ज़ाऊं प्रभू यिशू मसिह भाळअ कि छ़ांदै करी शादै दै लोग किल्है च़ाह बडी जैगा दी बेशणअ, ता प्रभू यिशू मसिह तिना लै एक दृश्टांत खोज़अ
\v 8 कि, “ज़ेभै तम्हां कुण बैहा-कारजा लै शादे, ता बडी ज़ैगा निं बेशणअ ईहअ निं ह्आ कि तेऊ होऐ तम्हां का बी बडै लै छ़ांदअ किअ द
\v 9 और ज़ुणी ताल्है और तेऊ दुही लै आसा छ़ांदअ किअ द; ज़ै सह ईहअ बोले कि एसा ज़ैगा दै एऊ लै बेशणा लै, और तेभै लागणअ ता शरमिंदै ह्ई करै सोभी का होछ़ी ज़ैगा दी बेशणअ।
\v 10 पर ज़ेभै ताह शादे, तेभै बेश सोभी का होछ़ी ज़ैगा दी, ताकि सह ज़ुणीं ताल्है छ़ांदअ आसा किअ द, सह ईहअ बोले कि हे साथी, इधी बेश आजू: तेभै हणीं तिना होरी बिच़ै तेरी बड़ाई।
\v 11 ज़ुण बी आपणैं आप बडअ बणें, सह हणअ होछ़अ और ज़ुण आपणैं आप होछ़अ समझ़े, सह करनअ बडअ।”
\v 12 तैभै प्रभू आपणैं तेऊ छ़ांदै करनै आळै लै, ज़ुणीं प्रभू आपणैं घरा लै शादअ त तेऊ लै बोलअ, “ज़ेभै तूह कलारी या बैळी खाए, तेभै निं तूह आपणैं बडै टबरा साथी भाई या सेठा पड़ोसी शाददअ लागी, ईहअ निं ह्आ कि तिंयां बी ताल्है छ़ांदअ करे और तींयां ल्ऐ तेतो बदळअ।
\v 13 पर ज़ेभै तूह रोटी खाए, तेभै शादै गरीब, कंगाळ लैंगळै, कांणैं और टुँडै।
\v 14 तै हणअ तूह धन-धन, किल्हैकि तिना का निं ताल्है बदळै लणा लै किछ़ै आथी, पर ज़ेभै धरमीं मांह्णूं ज़िऊई उझ़णैं, तेभै भेटणअ ताह एतो प्रतिफल।”
\v 15 प्रभू संघै घेह्ळी बेठै दै एकी ज़ह्णैं इना गला शुणीं करै प्रभू का बोलअ, “धन-धन आसा सह ज़ुण परमेश्बरे राज़ा दी रोटी खाए।”
\v 16 प्रभू तेऊ लै बोलअ, “एकी आदमीं दैनअ बडअ भोज़ और तेऊ शादै बडै भारी लोग।”
\v 17 ज़ाऊं धाम खाणा लै तैर ग्ई ह्ई ता तेऊ आपणैं सेऊआकारा का सोभी लै छ़ांदअ भेज़अ कि एछा, धाम ग्ई तैर ह्ई।
\v 18 पर तिंयां सोभ लागै माफी मांगदै। पैहलै बोलअ तेऊ का ईहअ कि मंऐं आसा ल्अ द एक खेच मोलै, ता मूँह लागा तेते हेर सभाळ करनीं ज़रूरी, ता हूँ निं तै एछी सकदअ !
\v 19 दुजै बोलअ ईहअ कि मंऐं आसा पांज़ ज़ोळी बल्द ल्ऐ दै, और आझ़ आसा लाऐ दै मंऐं तिंयां परखी कि हळै हांडा बी कि नांईं? ईहअ करै मुल्है छ़ाड माफी, हूँ निं एछी सकदअ।
\v 20 और एकी होरी बोलअ ईहअ कि मंऐं आसा एभै बैह किअ द और हूँ निं एछी सकदअ।
\v 21 और तेऊ सेऊआकारै खोज़ी ईंआ सारी गला आपणैं सुआमीं का, तैबै आई घरे सुआमीं रोशै और तेऊ आपणैं सेऊआकारा लै बोलअ, नगरीए बज़ारै और गळी-गळी नाश और गरीब कंगाळ, लाटै टुंडै और आंधै टाटै आण इधा लै शादी।
\v 22 और तेऊ सेऊआकारै बोलअ आपणैं सुआमीं का भी ईहअ कि हे सुआमीं, ज़िहअ तंऐं बोलअ त मंऐं किअ तिहअई; पर मैची बी आसा ज़ैगा खाली।
\v 23 सुआमीं तेऊ लै बोलअ, बाता हांडदै और ओरी-पोरी नाशी करै आण लोगा ज़बरदस्ती बी शादी मेरअ घर लोळी भरूअ।
\v 24 किल्हैकि हूँ बोला ताखा ईहअ कि तिना रिशतैदारा, ज़सा लै छ़ांदअ किय त तिना मांझ़ै निं मूँह लोळी एक बी धामा खांदअ बेठअ।”
\v 25 प्रभू यिशू मसिह पिछ़ू ती एक बड़ी भीड़ लागी दी हांडदी ता प्रभू पिछ़ू फिरी करै तिना लोगा लै बोलअ,
\v 26 “ज़ै कुण मूँह सेटा लै एछे, और आपणैं आमा-बापू, बेटळी माठै, भाई बैहण, इधी तैणीं कि आपणैं प्राणा लै बी मुखा ज़ादी झ़ूरी करे, सह निं मेरअ च़ेलअ बणीं सकदअ।
\v 27 और ज़ुण कोई आपणअ क्रूस नांईं च़के, और मूँह पिछ़ू नांईं एछे,  सबी निं मेरअ च़ेलअ बणीं सकदअ।
\v 28 तम्हां बिच़ै ईहअ कुंण आसा कि गह्ळ च़ाहा बणाणअ और पैहलै बेशी करै तेतो खरच ना ज़ोळे, कि एता हूँ पूरअ बी सका करी कि नांईं?
\v 29 किधी ईहअ निं ह्आ कि आथरी लाई करै तेऊ च़िणीं निं सके और लोगा करनअ तेता भाळी करै मज़ाक
\v 30 कि अह बणांदअ ता लागअ त पर बणाईं निं सकअ?
\v 31 या ईहअ कुण राज़अ आसा कि दुजै राज़ै संघै जुधा करदअ ता नाठअ, पर पैहलै बेशी करै ईहअ बच़ार निं किअ कि ज़ुण बिहा हज़ारा फौज़ी पाई करै आसा लागअ द मूंह संघै जुधा लै एछदअ, तेऊओ मकाबलअ हूँ इना दसा हज़ारा करै करी सका कि नांईं?
\v 32 नांईं ता दूरा का ई दूत भेज़ी करै करनअ तेऊ संघै समझ़ऊतअ।
\v 33 ठीक ईहअई तम्हां मांझ़ै ज़ुण आपणअ सोभ किछ़ ज़ेभै तैणीं त्याग ना करे, सह निं मेरअ च़ेलअ ह्ई सकदअ।
\v 34 “लूंण ता आसा ठीक पर ज़ै लूंणों सुआद बिगळे ता तेथ किज़ू करै पाणअ सुआद?35 सह ना ता ज़ीमीं लै और ना ता खादीए कामैं एछदअ, तेऊ पा लोग बागै शोटी। ज़सरै शुळणा लै कान आसा, सह शुणा।”
\c 15
\v 1 प्रभू यिशू मसिह सेटा लै एछा तै सोभ चुंगी लणैं आळै और पापी आदमीं ताकी तेऊए शूणी सकै;
\v 2 पर फरीसी और शास्त्री लागै ईहअ बोलदै कि, “अह बेशा पापी और होछ़ै लोगा संघै और तिना संघै खा-पिया बी।”
\v 3 तैबै प्रभू यिशू मसिह तिना लै एक दृश्टांत खोज़अ कि,
\v 4 “तम्हां बिच़ै ईहअ कुण आसा कि ज़सरी शौ भेडा होए, और तिना मांझै एक लुके और सह नडिनुंऐं भेडा ज़ंगलै छाडी; तेसा लुकी दी भेडा लोळअ रहा तेभै तैणीं लागी, ज़ेभै तैणीं सह भेड़ भेटी नीं जाए?
\v 5 और ज़ाऊं सह भेटी जाऐ, तैबै एछणअ सह बडअ खुशी-खुशी तेसा कान्हा च़की करै और
\v 6 घरै खोज़ा सह सोभी का कठा करी कि बडी भारी खुशीए गल आसा, मेरी ती भेड़ लुकी दी और सह ग्ई मूँह भेटी।
\v 7 हूँ बोला तम्हां का ईहअ कि ठीक ईहअई करै पापा का दूर हटणैं आळै पापीए बारै बी ह्आ स्बरगै एही ई खुशी, ज़ेतरअ कि नडिनुंऐं धरमींऐ बारै निं हंदी, ज़हा पापा का दूर हणेंए ज़रुरत ई निं आथी।”
\v 8 “या एही कुण बेटळी होए कि ज़सा का दस सिक्कै होए, और तेता बिच़ा का एक शोठिए; और सह लाटू ज़ाळी करै झाळी-ठुह्ळकी करै ज़ेभै तैणीं सह नांईं भेटे, तेभै तैणीं रहा सह लोळी लागी।
\v 9 और ज़ाऊं सह भेटी जा; ता सह खोज़ा आपणीं सोभी संघी-साथणीं का कठा करी करै कि मूँह संघै ह्आ सोभ खुश मेरअ त सिक्कअ शोठुअ द ऐबै ग्अ मूँह सह भेटी।
\v 10 हूँ खोज़ा तम्हां का कि एकी मना फरेऊणैं आळै पापीए बारै ह्आ परमेश्बरे स्बरगदूता सह्मनैं एही ई खुशी आनंद।”
\v 11 और तेखअ बोलअ प्रभू ईहअ कि, “एकी आदमींए थिऐ दुई शोहरू।
\v 12 तिना मांझ़ै होछ़ै बोलअ आपणैं बापू का ईहअ कि हे बापू, मेरी बांड दै मुल्है ओर्ही, और बापू दैनीं तिना लै धन संपती बांडी।
\v 13 और खासै धैळै बी निं हुऐ तै कि होछ़अ शोहरू नाठअ सोभ गला कठा करी करै परदेसा लै और तिधी की तेऊ आपणीं सारी संपती कूकरमां दी खतम।
\v 14 ज़ाऊं सह सोभ किछ़ खरच़ी मुकअ, ता तेऊ देशै पळअ नकाळ और सह हुअ कंगाळ।
\v 15 और सह रहअ तेऊ देशै एकिए घरै नोकर, तेऊ डाहअ सह आपणै खेचै सुंगरा च़राऊंदअ लाई।
\v 16 और सह मालक च़ाहा त ईहअ कि ज़ुण तिंयां सुंगर खा तेता करै भरे अह बी आपणअ पेट, और सह निं तेऊलै किछ़ बी दैंदअ त।
\v 17 ज़ाऊं सह आपणैं आपै दी आअ ता सह लागअ ईहअ बोलदअ कि, मेरै बापूए नोकरा च़ाकरा बी भेटा तीने पेटा भरनैं का बी ज़ादी रोटी, और हूँ आसा इधी भुखै लागअ द मरदअ।
\v 18 मूँह नाशणअ ऐबै आपणैं बापू सेटा लै बापस फिरी और मूँह बोळणअ आपणैं बाबा लै ईहअ कि हे बापूआ, मंऐं कीय परमेश्बरे खलाफ और तेरी नज़रा दी बूरअ काम।
\v 19 ऐबै निं हूँ एता जोगी आथी कि तूह मूल्है आपणअ शोहरू बोले, मूँह डाह इधी आपू सेटा नोकरा ज़िहअ।
\v 20 “तैबै सह तिधा का आपणैं बापू सेटा लै नाठअ, सह त मैची घरा का दूर ज़िहअई कि तेऊए बापू आई तेऊ भाळी करै दैया और ठुहरअ तेऊ सेटा लै और तेऊए गळा फेर पाई बाहा और बडी भारी च़ुंजी माखी दैनीं।
\v 21 और तेऊ शोहरू बोलअ,  “हे बापूआ, मंऐं किऐ परमात्में खलाफ और तेरी नज़रा दी बूरै काम। ऐबै निं हूँ एता जोगी आथी कि तूह मुल्है आपणअ शोहरू बोली सके।
\v 22 पर तेऊ बापू बी आपणैं नोकर च़ाकर शादै और तिना लै बोलअ, झटपटै आणा रांबळै-रांबळै झिकळै और एऊ लै भनैऊंआ और एऊए हाथै भनैऊंआ सुनेंए मुंदळी और खूरा लै दैआ नंऊंऐ बूट,
\v 23 और खुडा का आणा धाचअ द बडअ गाभू, तेऊ काटा और सोभी लै दैआ धाम।
\v 24 किल्हैकि मेरअ अह शोहरू ग्अ त मुल्है मरै बराबर ह्ई, अह त लुकअ द और ऐबै ग्अ अह भेटी; अह त मुंअ द पर अह हुअ भी ज़िऊंदअ, और तिंयां लागै सोभ खुशी मनाऊंदै।
\v 25 “पर तेऊओ ज़ेठअ शोहरू त खेचा लै नाठअ द और ज़ाऊं सह बापस घरा नेळ पुजअ ता तेऊका शुह्णूंअ गाणैं-बज़ाणैं और नाचणेंए छेळ।
\v 26 तेऊ पुछ़अ एकी नोकरा का कि ऐथ कै आसा लागअ द हंदअ?
\v 27 तेऊ नोकरै बोलअ कि तेरअ होछ़अ भाऊ आअ घरा लै फिरी और तेरै बापू काटअ तेऊए सलामतीए खुशी दी खुडै धाचअ द बडअ गाभू, किल्हैकि तेऊ भेटअ सह राज़ी रांबळ बापस।
\v 28 ईहअ शूंणीं करै आई तेऊ बडै शोहरू बडी भारी रोशै और तेऊओ निं भितरा लै नाशणेंओ मन बी किअ: पर तेऊओ बापू आअ बागा लै और सह लागअ तेऊ मनैंऊंदअ।
\v 29 और तेऊ आपणैं बापू का बोलअ कि “भाळ, एतरी साला ओर्ही आसा लागअ द हूँ तेरी सेऊआ च़ाकरी करदअ, और हूँ निं कधि तेरै खलाफ नाठअ, तैबी बी निं तंऐं कधि मुल्है एक होछ़अ ज़िहअ छ़ेलू बी दैनअ कि आपणैं साथी भाई संघै खुशी मनाऊं!
\v 30 पर ज़ाऊं अह तेरअ शोहरू ज़ुणीं तेरी सारी संपती रांडा पिछ़ू खतम की और एभै आअ अह सोभ किछ़ बरैबाद करी करै घरा लै और तंऐं काटअ एऊ लै खुंडी धाचअ द बडी नसलिओ गाभू !
\v 31 बापू तेऊ लै बोलअ कि हे बेटैआ,  तूह ह्आ धैळ मूँह संघै और ज़ुण बी मेरअ आसा सह आसा तेरअ ई।32 पर एभै च़ाहिए ताह बी खुशी मनाऊंणीं, भाळ, तेरअ भाऊ ग्अ त मरी और अह हुअ ऐबै भी ज़िऊंदअ, अह त लूकअ द और ऐबै भेटअ अह भी।
\c 16
\v 1 तेखअ प्रभू यिशू मसिह च़ेलै का बी बोलअ कि, “एकी सेठो थिअ एक भडारी, और लोगै लाअ तेऊ सह्मनैं तेऊ भडारी लै ईहअ दोष कि अह करा तेरी सारी संपति बरैबाद।
\v 2 ता सुआमीं सह भडारी शादअ और तेऊलै बोलअ कि ‘लोगै भाळ तेरै बारै कै बोलअ? आपणैं भडारीए धैळैओ लेखअ जोखअ दै मुल्है और आजू निं तूह भडारी रही सकदअ’
\v 3 तैबै भडारी लागअ ईहअ सोच़दअ कि एबै हूँ कै करूं? किल्हैकि मेरै मालकै लाअ हूँ ऐबै नोकरी का पोर्ही काढी, नां ता हूँ खेचै कदाळ च़की सकदअ और लोगे शरमैं भीख किहअ करै मांगणीं?
\v 4 तेऊ सोच़ी एक तरकीब कि मूँह करनअ किज़ै ईहअ कि, ज़ेभै हूँ एऊ भडारीए कामा का दूर होए, तेभै लोग ता डाहे मूँह आपणैं घरै नोकरी।
\v 5 और तेऊ आपणैं सुआमिंए देनदारा मांझ़ै हर एक ज़ह्णैं शादै और तिना हरेकी का पुछ़अ कि ताह मेरै सुआमिंओ किज़ै आसा दैणा लै?
\v 6 एकी बोलअ ईहअ कि शौ मण तेल, तेऊ बोलअ ईहअ कि आपणीं खातै बही निंऊं और एथ लिख पज़ाह मण तेल।
\v 7 और दुजै का तेऊ पुछ़अ कि ताह किज़ै आसा दैणा लै? तेऊ बोलअ कि मूँह आसा शौ मण कणक दैणा लै। और तेऊ बोलअ तेऊलै कि आपणीं खातअ-बही नींईं करै लिख तेथ अशी मण कणक।
\v 8 तेऊ सुआमीं सह अधरमीं भडारी सराहअ कि तेऊ किअ बड़ी च़लाकी संघै काम; किल्हैकि एऊ संसारे लोग आपणैं बगते लोगे रिती और बभारा दी आसा धरमीं लोगा का ज़ादै च़लाक।
\v 9 और हूँ बोला तम्हां लै कि अधर्में धना करै बणां आपू लै मित्र; ताकि ज़ेभै सह नाशे, ता तेभै तिंयां तम्हां आपणैं बसेरै लै निंए।
\v 10 ज़ुण थोळै का थोळै दी सच्‍़चअ आसा; सह आसा खासै दी बी सच्च़अ और ज़ुण थोळै का थोळै दी अधरमीं आसा सह आसा खासै दी बी अधरमीं।
\v 11 तैहीता ज़ै अधरमें धना दी तम्हैं सच्च़ै नाईं रहे ता तम्हां का सच्च़अ धन कसा सभाळणअ?
\v 12 ज़ै तम्हैं पराऐ धना दी सच्च़ै नांईं रहे ता तै ज़ुण थारअ आसा, सह कुणीं लाअ तम्हां लै दैई?
\v 13 “कोई बी दास निं दूई सुआमिंए सेऊआ करी सकदअ, किल्हैकि एकी संघै ता डाहणीं तेऊ झ़ूरी और दुजै संघै हणअ तेऊ बैर या एकी संघै रहणअ तेऊ मिली और दुजअ हणअ तेऊ लै तुछ। परमेश्बर और धन, दुहीए निं तम्हैं कठा सेऊआ करी सकदै।”
\v 14 फरीसी ज़ुण लाळच़ी थियै, तिंयां लागै इंना गला शुणीं करै ठठै करदै।
\v 15 प्रभू तिना लै बोलअ, “तम्हैं माह्णूं सह्मनै ता बणां आपणैं आप धरमीं; पर परमेश्बरा का आसा थोग कि थारै मनें किज़ै आसा, किल्हैकि ज़ुण च़िज़ा-बस्तिए साबै मांह्णूंए नज़रा दी महान आसा, सह आसा परमेश्बरे नज़रा दी नकाम्मअ।
\v 16 “बबस्था और भबिशयाबगता रहै यहून्ना तैणीं, तेऊ बगता ओर्ही परमेश्बरे राज्ये सुसमाच़ारा शणांऊंदै, और हर कोई आसा लागअ द बड़ी तेज़ी संघै तेथ नाशदअ।
\v 17 आकाश और धरती टळणैं पर‍ बबस्थो निं एक बिंदू बी टळी सकदअ।
\v 18 “ज़ुण आपणीं बेटळी छ़ाडी करै दुजी संघै बैह करा, सह करा भ्यभभिचार, और ज़ुण बी तैहा छ़ाडी दी बेटळी संघै बैह करा, सह बी करा भ्यभिचार।
\v 19 “एक सेठ आदमीं थिअ, सह रहा त मुखमले रंगबरंगै झिखळै बाह्नीं करै बड़ै सुख बिलासा दी बड़ी ठाठ-बाहटा दी।
\v 20 और लाज़र नांऊंओ एक गरीब थिअ दुखणैं फणींहणैं करै भरूअ द, तेऊ दैआ तै लोग तेऊ सेठे खोळे लोग छ़ाडी।
\v 21 और सह च़ाहा त कि तेऊ सेठे खाणैं-पिणैं का बच़अ द ज़ुठअ सह खाई करै आपणअ पेट भरी सके, कुत्तै बी एछा तै तेऊए शरीरा दी पळै दै घाऊआ च़ाटदै।
\v 22 और ईहअ हुअ कि सह गरीब मूँअ, और स्बरगदूतै निंअ सह, और सह बशैळअ अबराहमें भोसळै। और सह सेठ बी मूँअ और सह डाहअ लोगै दाबी,
\v 23 और अधोलोकै नाशी करै पळअ सह दुखा दी और तेऊ भाळअ उझै कि सह गरीब लाज़र आसा अबराहमें भोसळै बेठअ द!
\v 24 तेऊ लाई अबराहमां लै हाका कि हे पिता अबराहम, एऊ लाज़रा छ़ाड मूँह सेटा लै, कि अह आपणीं गुंठीए मुंडकी पाणीं दी भेऊई करै मेरी ज़िभ ठांडी करे, हूँ आसा लागअ द एसा आगी जैंदरी तळफदअ।
\v 25 पर अबराहमैं दैनअ तेऊ लै ज़बाब ईहअ कि, “हे पुत्र आद फरेऊ, तूह आसा मुकअ द आपणीं ज़िंदगी सोभै रांबळी च़िज़ा भोगी, और तिहअई लाज़रै आसा भोगी दी सोभ बुरी च़िज़ा, तैहीता एऊ इधी शांती भेटी और तूह आसा लागअ द इधी तळफदअ।
\v 26 और इना सोभी गला छ़ाडी करै आसा हाम्हां और तम्हां बिच़ै एक बडी भारी बडी खाई बणांई दी; कि ज़ुण इधा का पारा बाखा लै तम्हां सेटा लै एछणअ च़ाहे, तिंयां निं नाशी सके, और ना ता पारा बाखा का कोई हाम्हां सेटा लै एछी सके।
\v 27 तेऊ सेठै बोलअ कि हे पिता, हूँ करा ताखा अरज़ कि तेऊ भेज़ बापस मेरै बापूए घरै।
\v 28 किल्हैकि मेरै आसा पांज़ भाई, तिना का खोज़णीं मूँह ईंयां सारी गला, ईहअ निं ह्आ कि तिंयां बी एऊ नरके दुख दाह जैंदरी पळे।
\v 29 अबराहमैं तेऊ लै बोलअ, तिना का आसा मूसा नबिए शास्त्रे कताबा, तिंयां सका तिना शुणीं।
\v 30 पर तेऊ बोलअ ईहअ कि नांईं, बापू, ज़ै कोई तिना सेटा मरी करै बापस डेऊए तै करनअ तिना बिशबास। 31 अबराहमैं बोलअ, “ज़ै कोई मूसा और भबिशयाबगते नांईं शुणदै ता ज़ै मरी करै बी कुंण ज़िऊई उझ़िए, तिना निं तैबी सह मनणीं।
\c 17
\v 1 तेखअ प्रभू यिशू मसिह आपणैं च़ेलै लै बोलअ कि, “ईहअ निं ह्ई सकदअ कि ठोह्ळा निं लागे, पर हाय तिना लोगा लै ज़सा करै ठोह्ळा लागा।
\v 2 ज़ुण इना होछ़ै मांझ़ै कसा एकी लै बी ठोह्ळ खैऊआ, तेऊलै त ईहअ भलअ कि तेऊए गळै बाह्नणअ त घरट और सह पाणअ समुंदरै।
\v 3 होशा बाशा दी रहा, ज़ै तेरअ भाई अपराध करे,  ता तै दैऐ तेऊ समझ़ाऊणीं ज़ै सह पचताए, तै कर तेऊ लै माफी।
\v 4 ज़ै पूरी धैळी सह साता बारी अपराध करे, और साता ई बारी सह ताह सेटा एछी करै माफी मांगे,  ता तेऊ लै करै माफ।”
\v 5 तैबै च़ेलै प्रभू लै बोलअ कि,“ म्हारअ बिशबास बढअ एसा गला शुणीं करै।”
\v 6 प्रभू तिना लै बोलअ, “ज़ै तम्हां राईए दाणैं बराबर बी बिशबास हन्दअ, तै सका तै तम्हैं एऊ पेळा लै बोली कि ज़लैळै का पेछ़ू और समुंदरै लाग, थारी गल मनणीं ती एऊ।
\v 7 “पर तम्हां मांझ़ै ईहअ कुण आसा, ज़सरअ दास हळ ज़ुंडा या भेडा च़राऊआ, और ज़ाऊं सह खेचा का काम-काज़ करी करै एछा ता तेऊलै बोला ईहअ कि नढैऊऐ बेश रोटी खांदअ?
\v 8 और ईहअ निं बोले कि मुल्है बणांआ खाणां-पिणां लै और ज़ाऊं तैणीं हूँ खाई-पी नाईं मुके तेभै तैंणीं कर मेरी गाची बाह्नी करै सेऊआ, एता बाद खाऐ तूह बी रोटी।
\v 9 तेऊ कै आपणैं तेऊ दासो बडअ सान-मान डाहणअ कि ज़ुण बी काम मंऐं ढेऊए, ईंयां कियै एऊ सोभ?
\v 10 एऊई साबै तम्हैं बी तिना कामा करी मुका ज़सा करना लै तम्हां लै आज्ञा दैनीं दी थी, और तेखअ बोलअ ईहअ कि हाम्हैं आसा नकाम्मैं दास; कि ज़ुण हाम्हां करनअ च़ाहीए त हाम्हैं किय सहैई।”
\v 11 और ईहअ हुअ कि येरूशलेमा लै नाशदी बारी प्रभू सामरिआ और गलीला बिच़ीए बाता त लागअ द नाशदअ।
\v 12 गरांऊंए बाती नाशदी भेटै प्रभू दस कोहळी।
\v 13 और तिनैं दूरा का ई खह्ळुई करै लैळा पाई और बोलअ कि, “हे प्रभू, हाम्हां लै कर दैया”।
\v 14 प्रभू तिना भाळी करै बोलअ, “नाशा, याजका का एछा तम्हैं रहैऊई।” और हांडदी-हांडदी ग्ऐ तिंयां रांबलै ह्ई।
\v 15 तैबै तिना मांझ़ै एकी भाळअ कि हूँ ग्अ रांबळअ ह्ई, तेऊ ज़ोरै-ज़ोरै परमेश्बरे जै-जैकार की और सह फिरअ प्रभू सेटा लै बापस।
\v 16 और तेऊ प्रभू यिशूए पैरै पळी करै माथअ टेकअ और तेऊ बडअ भारी धनयाबाद किय; सह त सामरी।
\v 17 एता लै प्रभू यिशू बोलअ कि, “कै दस ज़ह्णैं निं हुऐ ठीक? तै तिंयां नौ ज़ह्णैं किधी आसा?
\v 18 एऊ परदेसी छ़ाडी होर कोहै निं निखळअ ज़ुण परमेश्बरे बड़ाई करदअ?”
\v 19 तैबै प्रभू तेऊ लै बोलअ, “उझ़ू, नाश, तेरै बिशबासै किय तूह ठीक।”
\v 20 ज़ाऊं फरीसी प्रभू का पुछ़अ कि परमेश्बरो राज़ केभै एछणअ? प्रभू तिना लै उत्तर दैनअ कि, “ परमेश्बरो राज़ निं प्रगटअ एछदअ।
\v 21 लोग निं ईहअ बोली सकदअ कि भाळा, इधी आसा, या तिधी आसा, किल्हैकि भाळा, परमेश्बरो राज़ आसा तम्हां बिच़ै।”
\v 22 और प्रभू आपणैं च़ेलै लै बोलअ, “ईहै धैळै बी एछणैं, ज़सा दी तम्हां मेरी धैळी मांझ़ै एक धैळी च़ाहणीं भाळणीं पर नांईं भाळी सकदै।
\v 23 लोगा बोलणअ तम्हां का कि भाळा, इधी आसा या तिधी आसा, पर तम्हैं नाशै आपणी बाता, तिना पिछ़ू नीं नाशी।
\v 24 किल्हैकि ज़ेही बिज़ळी सरगै एकी बाखा झमकी करै दुजी बाखा च़मका, तिहअई हणअ माह्णुंओ शोहरू बी एकी धैळै प्रगट।
\v 25 पर पैहलै आसा ज़रूरी कि सह बडअ भारी दुख च़के और एऊ जुगे लोग तेऊ तुछ़ समझ़े।
\v 26 ज़िहअ नूहे ज़मानैं हुअ, तिहअ ई हणअ माह्णूंए शोहरूए ज़माने बी।
\v 27 ज़सा धैळी तैणीं नूह ज़हाजा दी नांईं बेठअ, तेभै तैणीं रहै लोग खांदै-पिंदै लागी, और तिना बिच़ै ह्आ तै शादी-बैह, और तेखअ हूऐ तिंआ ज़ल प्रळया दी नाश।
\v 28 और ज़िहअ लूते ज़मानैं हुअ, कि लोग रहै खांदै-पिंदै और लैण-दैण करदै, पेळा पौधै लांदै और घरा-बणां बणांदै।
\v 29 पर ज़हा धैळी लूत सदोमा का निखळअ, तेसा धैळी बरसी सरगा का आग और गंधक और तिंयां सोभ कियै नाश।
\v 30 माह्णूंए शोहरूए प्रगट हणेंए धैळी बी हणअ ईहअ ई।
\v 31 “तेसा धैळी ज़ुण बागै होए, और तेऊओ समान घरा भितरी होए, सह निं तेऊ समाना आणदअ भितरा लै नाशी, और तिहैई ज़ुण खेचै होए, तिंयां निं पिछ़ू फिरी।
\v 32 लूते लाळी डाहै आद।
\v 33 ज़ुण आपणअ प्राण बच़ाऊणअ च़ाहे, तेऊ खोणअ सह और ज़ुण आपणअ प्राण खोए तेऊ डाहणअ सह ज़िऊंदअ।
\v 34 हूँ खोज़ा तम्हां का कि तेसा राची हणैं लोग मांज़ै दी सुतै दै और तिना मांझ़ै एक निंणअ और दुजअ छ़ुटणअ तिधी।
\v 35 दूई बेटळी हणीं संघा लागी दी शिला दी पिशदी, एक नींणीं और दुजी छ़ुटणीं तिधी।
\v 36 दूई आदमीं हणैं खेचै, एक निंणअ और दुजअ छ़ाडणअ तिधी।”37 इना गला शुणीं तिनै प्रभू लै बोलअ, “हे प्रभू अह किधी हणअ?” प्रभू यिशू तिना लै बोलअ, “ज़िधी ल्हाशा आसा, तिधी ह्णीं गरली कठा।”
\c 18
\v 1 प्रभू यिशू बोलअ कि धैळ करनीं प्राथणां और हैअ निं छ़ाडी, और तिना का एक दृश्टांत खोज़अ कि,
\v 2 “एकी नगरी रहा त एक न्यायी; सह नां परमेश्बरा का डरदअ थिअ और नां कसा माह्णूंए परबाह करदअ त।
\v 3 और तेसाई नगरी रहा ती एक बिधबा बी; सह बोला ती तेऊ सेटा एछी करै कि मेरअ फैंसलअ करी करै मूँह बच़ाऊ मेरै ज़िदी का।
\v 4 क्ई धैळै तैणीं की तेऊ तेसरी गला शुणीं ना शुणीं, पर आखरी किअ तेऊ आपणैं मनै बच़ार कि, एही ता निं हूँ परमेश्बरा का डरदअ और ना हूँ माह्णूँए परबाह करदअ,
\v 5 तैबी बी एसा बिधबा आणीं मुल्है अंतै, एसरअ फैंसलअ हुअ मूँह ऐबै करनअ, ईहअ निं ह्आ कि अह घळी-घळी एछी डाहे धैळ कांग लाई।”
\v 6 प्रभू यिशू बोलअ कि, “शुणां, अह अधरमीं न्यायी किज़ै बोला?
\v 7 परमेश्वरा कै आपणैं च़ुनै दै मांह्णूंओ न्याय निं करी सकदअ? ज़ुण राची धैळी तेऊए दुहाई दैंदै ह्आ लागै दै; तेऊ कै तिने बारै बेर लाई करी।
\v 8 हूँ बोला तम्हां का, तेऊ करनअ नढैऊऐ तिनों न्याय; तैबी बी ज़ेभै माह्णूंओ शोहरू एछणअ, तेभै कै तेऊ धरती दी बिशबास भेटणअ?”
\v 9 और प्रभू क्ई लै ज़ुण आपणैं आप भरोसअ डाहा तै, कि हाम्हैं आसा धरमीं, और होरी समझ़ा तै तिंयां तुछ, तिना लै एक दृष्टांत खोज़अ कि,
\v 10 “दूई आदमीं थियै; तिंयां नाठै मांदरै प्राथणा करदै, एक त फरीसी और दुजअ त च़ुंगी लणैं आळअ।
\v 11 फरीसी लागअ खळअ उझ़ूई करै आपणैं मनें ईहअ बोलदअ कि "हे परमेश्बर, हूँ करा तेरअ धन्याबाद कि हूँ निं इना होरी आदमीं ज़िहअ बूरै करनै आळअ, अन्यायी, भ्यबिचारी आथी और नां एऊ च़ुंगी लणै आळै ज़िहअ आथी।
\v 12 हूँ करा हबते दूई बारी ब्रत और आपणीं कमाईओ दसूअ भाग बी दैआ हूँ।
\v 13 “पर तेऊ च़ुंगी लणैं आळै दूर खह्ळुई करै स्बर्गा बाखा निं भाळणअ बी च़ाहअ, तेऊ आपणीं हीक पटाकी करै बोलअ, हे परमेश्बर मूँह पापी लै कर दैया।
\v 14 हूँ बोला तम्हां लै ईहअ कि, सह दुजअ निं पर अहैई मांह्णूं नाठअ धरमीं बणीं करै आपणैं घरा लै। किल्हैकि ज़ुण बी आपणैं आप बडअ समझ़े, सह करनअ होछ़अ और ज़ुण आपणैं आप होछ़अ समझ़े, सह करनअ बडअ।”
\v 15 तेखअ लागै लोग आपणैं शोहरू माठै बी प्रभू सेटा लै आणदै कि प्रभू तिना दी आपणअ हाथ डाही करै आशीर्बाद दैऐ; और च़ेलै लाए तिंयां डांटी।
\v 16 प्रभू यिशू तिंयां शोहरू आपू सेटा शादी करै बोलअ, “इना दैआ मूँह सेटा लै एछणैं, इना निं रोका आथी, किल्हैकि परमेश्बरो राज़ आसा इना ज़िहैओ ई।
\v 17 हूँ बोला तम्हां का सच्च़ाई कि ज़ुण बी परमेश्बरे राज़ा इना शोहरू ज़िहअ ग्रहण नीं करे, सह निं तेथ कधि नाशी सकदअ।”
\v 18 एकी सरदारै पुछ़अ प्रभू का ईहअ कि, “हे उत्तम गुरू, अनंत ज़ीबना पाणां लै मूँह किज़ै लागणअ करनअ?”
\v 19 प्रभू यिशू तेऊ लै बोलअ कि, “तूह मुल्है उत्तम किल्है बोला?” उत्तम निं परमेश्बरा का सुआई कोहै आथी।”
\v 20 तूह आज्ञा ता ज़ाणां कि भ्यभिचार निं करनअ, हत्या नी करनी, च़ोरी नी करनी, झ़ूठी गुआही निं दैणीं, और आपणैं आमां बापुओ करनअ आदरमान।”
\v 21 सरदारै प्रभू लै बोलअ कि, “हूँ मना ईना गला बच़पणा ओर्ही।”
\v 22 ईहअ शुणीं प्रभू यिशू तेऊ लै बोलअ कि, “ताह दी आसा मैची बी एकी गले कामीं, आपणअ सोभ किछ बेच़ी करै दै कंगाळा लै बांडी और ताह भेटणअ एते बदळै स्बर्गे धन; और आपू एछ मूँह पिछ़ू।”
\v 23 सह सरदार हुअ ईहअ शुणीं करै बडअ भारी दुखी, किल्हैकि सह थिय बडअ भारी सेठ।
\v 24 प्रभू यिशू तेऊ भाळी करै बोलअ, “सेठा आदमींओं आसा स्बर्ग राज़ा दी नाशणअ मुशकळ।
\v 25 परमेश्बरे राज़ा दी सेठा आदमीं नाशणैं का आसा ऊंटो सिऊणींए पाशी बाती नाशणअ सान।”
\v 26 तैबै तिनै होरी शुळणैं आळै बोलअ कि, “तै कसरअ उद्धार सका ह्ई?”
\v 27 प्रभु तिना लै बोलअ, “ज़ुण मांह्णूंए भलै नांईं ह्ई सकदअ, सह सका परमेश्बरे भले ह्ई।”
\v 28 पतरसै प्रभू लै बोलअ, “भाळ, हाम्हैं आसा ग्ए दै आपणअ घर बार छ़ाडी ताह पिछ़ू एछी।”
\v 29 प्रभू तिना लै बोलअ कि, “हूँ खोज़ा तम्हा का सच्च़ाई कि ईहअ निं कोहै आथी, ज़ुणीं परमेश्बरे राज़ा लै आपणअ घर- बार, भाई-बैहण, आमां-बापू या बेटळी-माठै छ़ाडै होए,
\v 30 और एऊ बगतै तिना क्ई गुणा खासअ और परलोकै अनंतज़ीऊण नीं भेटणअ।”
\v 31 तेखअ प्रभू आपणैं बाराह च़ेलै संघा निंयैं और तिना लै बोलअ, “ भाळा, हाम्हैं च़ाल्लै येरूशलेमा लै और माह्णूंए शोहरू लै हणीं भबिशयाबगतै लिखी दी सारी गला पूरी।
\v 32 किल्हैकि सह दैणअ होरी ज़ातिए हाथै और तिना करनअ तेऊओ ठठअ मख्ऊल; और तिना करनीं तेऊए बेइज़ती और तेऊ लै थुकणअ बी तिना।
\v 33 और सह च़िकणअ तिना कोड़ै करै और पाणअ मारी; पर सह हणअ चिऊथै धैळै ज़िऊंदअ।”
\v 34 पर तिनैं नी इना गला मांझ़ै एक गल बी समझ़ी: और अह गल रही तिना का गुप्त। ज़िहअ प्रभू बोलअ, सह निं तीनें समझ़ा दी आअ।
\v 35 ज़ाऊं प्रभू येरिहो नेळ पुजअ, ता एक कांणअ त बाते कनारै भिखा मांगदअ बेठअ द।
\v 36 सह लागअ लोगे हांडणेंए छ़ेळा शुणीं पुछ़दअ कि, “एथ कै आसा लागअ द हंदअ?”
\v 37 तिनैं खोज़अ कि, “प्रभू यिशू आसा लागअ द एसा बाता नाशदअ।”
\v 38 तैबै तेऊ काणैं हाक पाई कि, “हे प्रभू, दाऊदे संतान, मुल्है कर दैया।”
\v 39 ज़ुण आजू तै हांडदै लागै दै तिनैं काढी तेऊलै झ़ाळ कि च़ुप्पी रह, पर सह लागअ होर बी ज़ोरै-ज़ोरै लैळा लांदअ कि, “हे दाऊदे संतान, मुल्है कर दैया।”
\v 40 तैबै प्रभू यिशू खळै उझ़ूई करै आज्ञा दैनीं कि, “एऊ काणैं आणां मूँह सेटा लै।” ज़ाऊं सह काणंअ नेळ आअ ता प्रभू तेऊ का पुछ़अ,
\v 41 “तूह किज़ै च़ाहा कि हूँ ताल्है करूँ?” तेऊ बोलअ, “हे प्रभू , मुखा लोळी आछी का धेछुअ।”
\v 42 प्रभू यिशू तेऊ लै बोलअ, “भाळअ लाग, तेरै बिशबासै हेरअ तूह ठीक करी।”43 और सह काणंअ लागअ तेभी भाळअ; और परमेश्बरे बड़ाई करदी लागअ सह प्रभू यिशू पिछ़ू हांडदअ, और सोभी लोगै की एता भाळी करै परमेश्बरे जै-जैकार।
\c 19
\v 1 प्रभू यिशू मसिह पुजअ येरिहो नगरी,
\v 2 और भाळा, तिधी थिय एक जक्क्ई नांओं आदमीं, सह थिय च़ुंगी लणैं आळैओ सरदार और सह त सेठ बी।
\v 3 सह च़ाहा त प्रभू यिशू मसिह हेरनअ कि कुण आसा? पर लोगे जेह्ल-मरेह्ली जैंदरी निं पिछ़ू का सह भाळी सकदअ त, किल्हैकि सह त बाऊंणूं।
\v 4 सह ठुहरअ प्रभू यिशू भाळअ आजू और सह उखळअ एक गुलरे बूटा दी, तेऊ का थिय थोग कि प्रभू एछणअ एसी बाती।
\v 5 ज़ाऊं प्रभू यिशू मसिह तेसा ज़ैगा पुजअ, ता प्रभू भाळअ उझै बाखा लै और तेऊ लै बोलअ कि, “हे जक्क्ई, उंधै होथ आझ़ रहणअ मूँह तेरै घरै ज़रूरी।”
\v 6 सह होथअ तेभी उँधै और तेऊ बड़ी खुशी संघै प्रभू यिशू निंयं आपणैं घरा लै।
\v 7 एता भाळी लागै सोभ लोग निंदा करदै कि, “अह ता एकी पापी माह्णूंऐ घरै बेठअ।”
\v 8 जक्क्ई खळै उझ़ूई करै प्रभू लै हाथ ज़ोळी बोलअ, “हे प्रभू, हेर मंऐं लाई आपणीं आधी संपति कंगाळा लै दैई , और ज़ै मंऐं कसरअ बुराई करै लुटअ द बी आसा, ता तेतो दैणअ मूँह च्ऊगणअ बापस”
\v 9 तैबै प्रभू यिशू तेऊ लै बोलअ, “आझ़ आअ एऊ घरै उद्धार, एबै आसा अह बी इबराहिमों शोहरू।
\v 10 किल्हैकि माह्णूंओ शोहरू आसा शोठुऐ दै लोळअ और तिने उद्धारा करदअ आअ द।”
\v 11 ज़ाऊं तिंयां इना गला शुणदै तै लागै दै ता प्रभू यिशु मसिह तीना का एक दृष्टांत खोज़अ एते तैणीं कि तिंयां थियै येरूशलेमा नेळ और तिंयां समझ़ा तै कि परमेशबरो राज़ हणअ एभी प्रगट।
\v 12 तैबै प्रभू बोलअ, “एक सेठ आदमीं नाठअ दूर देशा लै कि राज़पद पाई करै बापस फिरी एछे।
\v 13 और तेऊ आपणैं दासा मांझ़ै दस शादै और तिना लै दैनीं दस मोहरा और तिना लै बोलअ ईहअ कि मेरै बापस फिरनें तैणीं करै लैण-दैण।
\v 14 पर तेऊए नगरी रहणैं आळै करा तै तेऊ संघै बैर, और तेऊ पिछ़ू दूत भेज़ी करै दैनअ फैळअ कि हाम्हैं निं च़ाहंदै कि अह हाम्हां परैंदै राज़ करे।
\v 15 “पर ज़ाऊं सह राज़पद पाई करै बापस फिरअ ता ईहअ हूअ कि तेऊ आपणैं दास ज़सा का तिंयां मुहरा (रोकड़) दैनीं ती आपू सेटा शादै, ताकि पतअ करी सके कि तीनैं लैण-दैण करी करै कै खटअ।
\v 16 तैबै पैहलअ आअ और तेऊ बोलअ कि, ‘हे सुआमीं, तेरै मुहरा करै खटी मंऐं दस मुहरा होर।’
\v 17 और तेऊ बोलअ कि शाबाश, तूह आसा सोबी का बधिया, धन-धन आसा तूह किल्हैकि तूह बडै भारी थोळै द बिशबासी, ऐबै बण तूह दसा गराऊंओ मुखिय।
\v 18 और दुजै बोलअ कि हे सुआमीं तेरी मुहरा करै खटी मंऐं पांज़ मुहरा होर।
\v 19 तेऊ सुआमीं बोलअ कि तूबी कर पांज़ा गराऊंऐ राज़।
\v 20 चिऊथै बोलअ कि हे सुआमीं, भाळ, तेरी मोहर आसा अह, अह आसा डाही दी मंऐं मोटळी दी बाह्नी।
\v 21 किल्हैकि हूँ डरा ताखा, ईहअ करै कि तूह आसा बडअ काठअ आदमीं: ज़ुण तंऐं नांईं डाहअ, तेऊ च़का तूह; और ज़ुण तंऐं नांईं ब्ऊअ तेऊ ल्ऊआ तूह।
\v 22 सूआमीं तेऊ लै बोलअ कि हे दुष्ट दास, ताल्है ला हूँ तेरै ई मुँहा का दोश, ज़ै ताखा थोग थिअ कि हूँ आसा काठअ आदमीं, ज़ुण मंऐं नांई डाहअ तेऊ च़का हूँ और ज़ुण मंऐं नांईं ब्ऊअ तेऊ ल्ऊआ हूँ।
\v 23 ता तै तंऐं मेरै ढबै कसा लै बैज़उए किल्है निं दैनै ताकी हुँ तिना बैज़ा सुता संघी ता लंदअ बापस?
\v 24 और ज़ुण लोग तिधी नेळ तै खह्ळुऐ दै तिना लै तेऊ बोलअ कि एऊ का ल्आ तेसा मुहरा बापस और ज़सा का दस मुहरा आसा एता दैआ तेऊलै।
\v 25 और तिनै बोलअ कि हे सुआमीं, एऊ का ता दस मुहरा पैहलैई का आसा,
\v 26 “सूआमीं बोलअ ईहअ कि हूँ बोला तम्हां लै कि ज़सा का आसा, तेऊलै दैणअ होर बी और ज़सा का नांईं आथि, तेऊ का मांगणअ सह बी बापस ज़ुण तेऊ का आसा।
\v 27 पर मेरै बैरी का ज़ुण ईहअ नांईं च़ाहंदै तै कि हूँ तिना परैंदै राज़ करूँ, तिना आणा मेरै मूँहा सह्मनै पाआ तिना मारी।
\v 28 ईना गला खोज़ी करै प्रभू यिशू मसिह लागअ आजू-आजू येरूशलेमा लै हांडदअ
\v 29 और ज़ाऊं प्रभू जैतून नांऊंऐं धारा दी बैतफगे और बेतनियाह नेळ पुजअ, ता प्रभू आपणैं च़ेलै मांझ़ै दूई ज़ह्णैं ईहअ बोली करै भेज़ै कि,
\v 30 “पार सह्मनेंए गराऊंआ लै नाशा और, तिधी पुजदी एक गाधीओ बच्च़अ भेटणअ तम्हां बाह्नअ द ज़ेथ परैंदै कधि कुण बेठअ निं आथी, तेऊ आणा खोह्ली करै।
\v 31 ज़ै तम्हां का कुण पुछ़े कि किल्है लाअ अह खोह्ली, ता तै बोलै ईहअ कि प्रभू आसा एतो किज़ै काम।”
\v 32 ज़ुण भेज़ै तै; तिनै किय तिहयई ज़िहअ-ज़िहअ प्रभू तिना लै बोलअ त।
\v 33 ज़ाऊं गाधेए बच्च़ै खोह्लदै तै लागै दै; ता तेऊए मालकै तिना लै बोलअ कि, “तम्हैं किल्है आसा लागै दै एऊ खोह्लदै?”
\v 34 तिनैं बोलअ कि, “प्रभू आसा एऊओ किज़ै काम।”
\v 35 तिनैं बी सह गाधअ प्रभू यिशू सेटा लै आणअ और आपणैं झीकळै तेऊ गाधै परैंदै पाऐ और प्रभू यिशू मसिह हुअ तेऊ गाधै परैंदै शुंआर।
\v 36 ज़ाऊं सह हांडदअ लागअ ता लोगै छ़ैऐ आपणैं झीकळै बाता।
\v 37 ज़ाऊं प्रभू नेळ ज़िहअ जैतून धारे ढलाना दी पुजअ ता च़ेले सारी मंडली तिना सामर्थे काम ज़ुण तिनै भाळै तै, तीना आद करी करै बडी खुशी-खुशी किय परमेश्बरो जै-जैकार:
\v 38 “धन्य आसा सह राज़अ, ज़ुण प्रभूए नांऊंए एछा, स्बर्गै शांती और सरगै लोळी तेऊए महिमां हुई।”
\v 39 तैबै लोगे भीड़ा बिच़ा का लागै क्ई फरीसी बोलदै कि, “हे गुरू इना च़ेलै दै समझ़ाऊणीं।”
\v 40 प्रभू तिना लै ज़बाब दैनअ कि, “ज़ै ईंयां च़ुप्पी रहै ता पाथरा पांणीं लैळा।”
\v 41 ज़ाऊं प्रभू यिशू मसिह येरूशलेम नगरी नेळ पुजअ ता नगरी भाळी पाई प्रभू यिशू लेरा।
\v 42 और प्रभू बोलअ, “भलअ हणअ त ईहअ कि; हां, तूहैई एसा धैळी सलामतीए गला ज़ाणदअ, पर एबै ग्ई तिंयां तेरी आछी सेटा का लुकी।
\v 43 किल्हैकि तिंयां धैळीबी एछणीं ताल्है कि तेरै बैरी घेरनअ तूह मोरच़ै बाह्नीं करै और च्ऊ बाखा दबाऊणअ तूह;
\v 44 और तूह और तेरै शोहरू ज़ुण मुँह दी आसा, मलाऊणैं माटै जैंदरी, और ताह दी निं तिना पाथरा परैंदै पाथर बी छ़ाडणअ; किल्हैकि तंऐं निं सह मोको बछ़ैणअ ज़ेऊ मोकै ताल्है किरपा दृष्टी हुई।”
\v 45 तैबै प्रभू यिशू मसिह मांदरै नाठअ और तिना बेच़णैं आळै लागअ बागा लै काढदअ।
\v 46 और प्रभू तिना लै बोलअ, कि शास्त्रा दी आसा लिखअ द कि, “मेरअ घर हणअ प्राथणा करनेंओ घर, पर तम्हैं आसा डाही दी अह ज़ेही डाकुए खोख बणांई।”
\v 47 प्रभू यिशू मसिह दैनै धैळ मांदरै उपदेश, पर माहायाजक और शास्त्री और लोगे प्रधान लागै प्रभू मारनेंए मोकै लोळै।48 पर तिंयां निं कोई बी तरीके करै मारी सकै कि किहअ करै, किल्हैकि लोग शूणां तै प्रभू यिशूए गला बड़ी भारी च़ाऊआ करै।
\c 20
\v 1 एकी धैळी हुअ ईहअ कि ज़ाऊं प्रभू यिशू मसिह मांदरै लोगा लै उपदेशा दैंदअ और सुसमाच़ारा शणांऊंदअ थिय लागअ द, ता तिधी आअ माहायाजक आपणैं पुरनिंऐं संघै।
\v 2 तिंयां लागै बोलदै कि, “हाम्हां का खोज़ ईहअ कि तूह इना कामा केऊ अधीकारा संघै करा और सह कुंण आसा, ज़ुणीं ताल्है अधिकार आसा दैनअ द?”
\v 3 प्रभू यिशू मसिह तिना लै बोलअ कि, “हूँबी पुछ़ा तम्हां का एक सुआल; मुखा खोज़ा ईहअ कि
\v 4 यहून्नों बपतिस्मअ स्बर्गा का थिय कि मांह्णूए तरफा का थिय?”
\v 5 तैबै लागै तिंयां आपू मांझ़ै बोलदै कि, “ज़ै हाम्हैं ईहअ बोले कि स्बर्गा का, तै बोलणअ एऊ की तै तम्हैं तेऊओ बिशबास किल्है निं किय!
\v 6 और ज़ै हाम्हैं बोले कि मांह्णूं बाखा का, ता लोगा मारनै हाम्हैं पाथरा करै, किल्हैकि तिंयां मना ईहय कि यहून्ना आसा त भबिशयाबगता।”
\v 7 ता तिनैं दैनअ ज़बाब कि,  “हाम्हां का निं थोगै कि सह कसरी तरफा का थिय।”
\v 8 प्रभू यिशू बोलअ तिना लै कि, “हूँबी निं तम्हां का खोज़दअ कि हूँ कसरै अधिकारा करै करा इना कामा।”
\v 9 तैबै प्रभू यिशू लोगा का एक दृश्टांत खोज़अ कि, “एकी आदमीं लाअ अंगुरो बगीच़अ, और तेतो ठेकअ दैनअ तिधे ज़िमींदारा का और आपू नाठअ परदेसा लै।
\v 10 और खासै धैळै बाद हूअ ईहअ कि तेऊ भेज़अ आपणअ एक दास तिना सेटा लै कि अंगुरे बगिच़े साला बाद हुई आमदानीं मांझै तेऊअ भाग दैआ ओर्ही, पर तिनैं पाअ सह च़िकी और सह फिरअ बापस।
\v 11 तेखअ भेज़अ तेऊ एक होर दास, पर सबी भेज़अ तिनैं च़िकी मारी बेइज़त करी करै बापस खाली हाथ।
\v 12 तेखअ भेज़अ तेऊ चिऊथअ और सह बी किय तिनैं घायल, तेखअ दरळाऊअ तिधा का।
\v 13 तेखअ अंगुरे बगीच़े मालकै सोच़अ ईहअ कि ‘एबै हूँ कै करूँ?’ एबै भेज़णअ मूँह आपणअ प्यारअ शोहरू, कै पतअ तेऊओ ता करे तिंयां आदर-मान।
\v 14 ज़ाऊं तिनै ज़िमिंदारै भाळअ कि तेऊओ शोहरू आअ ता तिनै किय आपू बिच़ै बच़ार कि ‘अह आसा तेऊए लुआद, एछा अह पाणअ हाम्हां मारी और बादा का हणीं सारी ज़ायदात म्हारी।’
\v 15 तिनैं बी सह अंगरूरे बगिच़ै का बागै काढअ और सह किय ज़ानीं का खतम: एबै सोच़ा तम्हैं कि अंगूरे बगिच़े मालका तिना संघै कै करनअ?
\v 16 तेऊ एछणअ और तिंआ ज़िमींदार करनैं तेऊ खतम; और अंगूरो बगिच़अ दैणअ तिना होरी का।” ईहअ शुणीं करै तिनैं बोलअ, “परमेश्बर नीं ईहअ करे।”
\v 17 प्रभू तिना बाखा भाळी करै बोलअ कि, “तै अह कै आसा शास्त्रा दी लिखअ द कि ‘ज़सा पाथरा लै राज़ मिस्त्री बोलअ कि अह निं किछ़ू कामों आथी, सहैई बणअ कुणींओ पाथर।’
\v 18 ज़ुण बी एऊ पाथरा परैंदै पळे, सह हणअ च़ूर-च़ूर और ज़सा परैंदै अह पाथर पळे, सह बी पिशणअ छ़ारा ज़िहअ।
\v 19 शास्त्री और माहायाजकै च़ाहअ प्रभू यिशू ढाकणअ किल्हैकि तिंयां ग्ऐ समझ़ी कि अह दृश्टांत बोलअ एऊ हम्हां लै, पर तिंयां डरै तिधी लोगा का।
\v 20 पर तिंयां रहै प्रभू यिशूए ताका और प्रभू पिछ़ू लाऐ भेदिए धरमों भेष बणांई करै, ताकि तेऊए कोई ना कोई कमज़ोरी ढाकै; और तेऊ हाम्हैं हाकिमें हाथै दैई सके।
\v 21 तिनैं प्रभू का पुछ़अ कि, “हे गुरू, हाम्हैं ज़ाणा कि तूह बोला सोभै गला ठीक और सखाऊआ बी, और कसा संघै भेदभाव बी निं करदअ, परमेश्बरो रसतअ खोज़ा तूह सच्च़ाई दी।”
\v 22 ऐबै खोज़ तूह इहअ कि म्हारअ कैसर राज़ै लै कारअ दैणअ ठीक आसा कि गलत?”
\v 23 पर प्रभू हेरी तिनें च़लाकी समझ़ी और तिना लै बोलअ कि, “एक दिनारो सिक्कअ रहैऊआ मुखा।
\v 24 प्रभू बोलअ कि एथ दी कसरी मूरती और नांअ आसा?” तिनै बोलअ कि, “कैसर राज़ैओ।”
\v 25 प्रभू तिना लै बोलअ कि, “ज़ुण कैसर राज़ैओ आसा, तेऊ दैआ कैसरा लै और ज़ुण परमेश्बरो आसा तेऊ दैआ परमेश्बरा
\v 26 तिंयां निं लोगे सह्मनै तेसा गला ढाकी सकै बरन तिंयां हुऐ तेऊए ज़बाबा शुणीं रहैन और तिंयां रहै च़ुप्पी।
\v 27 तेखअ सदुकी ज़ुण ईहअ बोला कि मूँऐं दै का ज़िऊंदअ हणअ निं किधि आथी और तीना मांझ़ै क्ई आऐ प्रभू यिशू मसिह सेटा लै और पुछ़अ कि
\v 28 “हे गुरू, मूसा नबी आसा हाम्हां लै ईहअ लिखअ द कि ‘ज़ै कसरअ भाई आपणीं लाळी रंहदी बिह्णीं शोहरू माठै ह्ई मरे, ता तेऊओ दुजअ भाई करै तेसा संघै बैह और आपणैं भाई लै करै लुआद पैदा।
\v 29 ता एकी ज़ैगा तै सात भाई और पैहलअ भाई मुँअ बैह करी करै और तेऊए निं कोई बी लुआद हूई।
\v 30 ईहअ करै दुजै और चिऊथै बी किय तेसा संघैई बैह।
\v 31 ईहअ करै तिंयां सात भाई मूंऐ बिणा कोई लुआद पैदा करी।
\v 32 खीरी तिना सोभी का पिछ़ू मूँई सह बेटळी बी।
\v 33 तै ज़िऊंदै ह्ई करै सह कसरी बेटळी हणीं किल्हैकि सह ती तिना साता ज़ह्णें लाळी।”
\v 34 प्रभू यिशू तिना लै बोलअ, “एऊ जुगे संताने ता ह्आ बैह शादी
\v 35 पर ज़ुण तेऊ जुगा जोगी होए, कि मरी करै भी ज़िंदगी तिना भेटे,  तिने निं बैह शदी हणीं।
\v 36 ना ता तिंयां मरनै, तिंयां हणैं स्बर्गदूता ज़िहै, और ज़िऊंदै हणें आळी संतान ह्ई करै हणैं तिंयां परमेश्बरे संतान।
\v 37 पर एसा गला, कि मूँऐं दै ह्आ ज़िऊंदै, मूसा नबी आसा झ़ाकळे कथैआ प्रगट की दी कि सह बोला प्रभू लै ‘अबराहमों परमेशबर, इसहाको परमेशबर और याकुबो परमेश्बर।’
\v 38 परमेश्बर निं मूल्दैओ आथी, पर सह आसा ज़िऊंदैओ परमेश्बर; किल्हैकि तेऊ सेटा आसा सोभै ज़िऊंदै।
\v 39 ईहअ शुणीं तिना शास्त्री बिच़ा का क्ई ज़ह्णैं बोलअ ईहअ कि, “हे गुरू, तंऐं बोलअ ठीक।”
\v 40 और तिना निं तेखअ भी पुछ़णें हिम्मत पळी।
\v 41 प्रभू तिना का सूआल पुछ़अ कि, “मसीहा लै दाऊदे संतान किल्है बोला?
\v 42 दाऊद बोला आपै भज़ने कताबा दी कि ‘प्रभू बोलअ मेरै प्रभू का,
\v 43 कि मेरै दैहणै बेश, ज़ेभै तैणीं कि हूँ तेरै बैरी तेरै पैरा हेठै निं करूं।’
\v 44 दाऊद ता तेऊ लै प्रभू बोला, तै सह तेऊओ संतान किहअ करै हुअ?”
\v 45 ज़ाऊं सोभ लोग तै शुणदै लागै दै ता प्रभू यिशू आपणैं च़ेलै का बोलअ,
\v 46 “इना शास्त्री का रहै दूर, ज़हा लाम्मै-लाम्मैं झिकळै बाह्नी करै घुमदै-फिरदै रहणअ भलअ लागा और बज़ारै नमस्कार, और सभा दी बेशणा लै बडी ज़ैगा और भोज़ा दी लोळी इना पबित्र ज़ैगा बेशणा लै।  47 इंयां बिधबे घरा लै ता नाशा और रैहऊणा लै करा बड़ी देर तैणीं प्राथणां, इना भेटणीं सोभी का खासी सज़ा।
\c 21
\v 1 प्रभू यिशू भाळै सेठ आदमीं आपणै-आपणैं साबै दान भंडारा लै दैंदै।
\v 2 और प्रभू यिशू मसिह भाळी एक कंगाळ बिधबा बी तेथ दूई दांबळी पांदी।
\v 3 तैबै प्रभू यिशू बोलअ कि, “एसा बिधबा बेटळी दैनअ सोभी का ज़ादअ दान।
\v 4 किल्हैकि सोभी दैनअ आपणै खासै का थोळअ ज़िहअ, पर एसा का थिय थोळअ ज़िहअ और एसा पाई आपणीं पूरी पूंजी दान करी।”
\v 5 और क्ई लोग तै मांदरा लै ईहअ बोलदै लागै दै कि अह मांदर भाळ किहअ शोभलै पाथरा करै आसा बणांअ द और शोभली च़िज़ा करै सज़ाऊअ द, ता प्रभू यिशू मसिह बोलअ,
\v 6 “ईहै धैळै बी एछणैं, ज़ेभै ईंयां ज़ुण बी तम्हैं ईधी भाळा, इना मांझ़ै निं एक पाथर बी ईहअ छ़ुटणअ ज़ुण ढोळणअ निं आथी।”
\v 7 तिनै प्रभू का पुछ़अ, हे, “गुरु, ईहअ कधू हणअ? ज़ाऊं ईंयां गला पूरी हणीं, तेऊ बगतो कै च़िन्ह हणअ?”
\v 8 प्रभू तिना लै बोलअ कि, “चतान रहै, कसरै ज़ाणैं निं लागी, क्ई बोळणअ मेरै नाऊंऐं एछी करै कि हूँ आसा सहैई; अह बगत आसा गअ द नेळ एछी, तम्हैं तिना पिछ़ू निं नाशी।
\v 9 ज़ेभै तम्हैं लळाई झगळे, च़रचा शुणें, तेभै निं हैळुई आथी; किल्हैकि इनो आसा पैहलै हणअ ज़रूरी पर तेभै निं नढैऊऐ अंत हणअ आथी।”
\v 10 तैबै प्रभू तिना लै बोलअ, “ज़ाती लै करनी ज़ाती और राईसी लै करनी राईसी च़ढाई।
\v 11 और बडी-बडी ज़ाज़री हणीं, और ज़ैगै-ज़ैगै पळणअ नकाळ और माहामारी हणीं और सरगै हणैं बड़ी डरैऊणीं गला और बडै-बडै च़िन्ह हणैं प्रगट।
\v 12 पर इना सोभी गला का पैहलै ढाकणैं तम्हैं मेरै नाऊंऐं, और तम्हां लै दैणीं बड़ी दुख तकलिफ और पंचायता दी करनै तम्हैं खळै, तम्हैं पाणै जेहला और राज़ै सेटा और हाकमा सह्मनै निंणैं तम्हैं।
\v 13 पर अह हणअ तम्हां लै गुआही दैणैंओ मोकअ।
\v 14 तैहीता, आपणै मनैं डाहा ठानीं कि पैहलै का ई ज़बाबा दैणें चिंता निं करनीं।
\v 15 किल्हैकि मूँह दैणीं तम्हां लै ईहै बोल और बुधी कि थारै सोभ बिरोधी निं थारअ सह्मनअ और खंडन करी सकदै।
\v 16 एसा गला डाहै आद कि थारै आमां-बापू और भाई, टबरा और थारै साथी बी ढाकणैं तम्है; इधी तैणीं कि तम्हां मांझ़ै क्ई पाणैं मारी।
\v 17 मेरै नांऊंऐं करनअ सोभी तम्हां संघै बैर।
\v 18 पर थारै मूँडो निं बाळ बी बांकअ हणअ।
\v 19 आपणैं धीर धरी करै सका तम्हैं आपणैं प्राण बच़ाऊई डाही।
\v 20 “ज़ेभै तम्हैं येरूशलेमा सेना करै घेरै दै भाळे, तेभै जाणैं तम्हैं कि येरूशलेमो उज़ळणअ आसा नेळ।
\v 21 तेभै ज़ुण यहूदिआ दी होए, तिंयां भागै उझै धारा लै, और ज़ुण येरूशलेमा भितरी होए, तिंयां निखळै बागा लै और ज़ुण गराऊंऐं होए, तिंयां निं तेथ नाशी।
\v 22 किल्हैकि ईंयां हणैं बदळै लणेंए ईहै धैळै, ज़हा दी लिखी दी सारी गला पूरी हणीं।
\v 23 तिना धैळी हणीं सुंदी बेटळी और दुधा पणैंऊंदी बेटळी लै हाय! हाय!, किल्हैकि देशै हणअ बडअ भारी क्लेश और इना लोगा लै एछणीं बडी बिपत्ती।
\v 24 तिंयां हणैं तलबारे कौर और सोभी देशे लोगा जैंदरी नाशणैं गुलाम ह्ई, और ज़ेभै तैणीं होरी ज़ातिओ बगत पूरा निं होए, तेभै तैणीं हणअ येरूशलेम होरी ज़ातिए हाथै बरैबाद।
\v 25 “सुरज़, ज़ोथा और तारै दी धेछणैं च़िन्ह, और धरती दी हणअ देशा देशे लोगा लै सांगट; किल्हैकि तिंयां हीळणैं समूंदरे गरज़णा करै और छ़ालीए करिंगा करै हैळणै तिंयां।
\v 26 और डरा करै और संसारा दी एछणैं आळी घटणा न्हैळदी, भाळदी-भाळदी निं लोगे शाह-दी-शाह ज़िऊ रहणअ और सरगे शगती बी सिकणीं ओर्ही-पोर्ही।
\v 27 तेभै तिना माह्णूंओ शोहरू हेरनअ सामर्थ और गुणगाना संघै बादळा दी एछदअ।
\v 28 ज़ेभै ईंयां गला हंदी लागे, ता सिधै ह्ई करै आपणैं मूँड करै खळै किल्हैकि तेभै हणअ थारअ छ़ुटकारअ नेळ।”
\v 29 प्रभू तिना का एक दृश्टांत बी खोज़अ कि: “अंजीरे बूटा और सोभी बूटा भाळा,
\v 30 ज़ाऊं तेथ पलीर निखळा, ता तम्हैं हेरा तिना भाळी समझ़ी कि गरमीं ग्ई एछी।
\v 31 ठीक ईहअ ई ज़ाऊं तम्हैं इना गला भाळे, तेभै समझ़ै कि परमेश्बरो राज़ आसा नेळ।
\v 32 हूँ खोज़ा तम्हां का सच्च़ाई कि ज़ेभै तैणीं ईंयां गला नांईं होए, तेभै तैणीं निं एसा पोस्तिओ अंत हणअ।
\v 33 सरग और धरती टळणैं पर मेरी गला निं कधी टळणीं।
\v 34 “तैहीता, बडै साबधान रहै, ईहअ निं ह्आ कि थारै मन खूमार और मतबालै और एसा ज़िदगीए चिंता दी सुस्त ह्ए, और सह धैळी एछा तम्हां लै नच़ानक ज़िऊआ लै ज़ज़ाळ।
\v 35 किल्हैकि सह एछणीं सारी पृथूई दी रहणैं आळै लै एकी साबै।
\v 36 ज़ागतै रहै और हर बगत रहै प्राथणां करदै लागी कि तम्हैं एछणैं आळी सारी बिपती का बच़े, माह्णूंए शोहरूए सह्मनै खळै ह्णैं जोगी ह्ई सके।”
\v 37 और प्रभू यिशू  दैआ त धैळी मांदरै उपदेश और राची नाशा त बागै जैतून नांऊंऐ धारा लै38 और दोती एछा त भैगा और सोभ लोग एछा तै प्रभूए गला शुणदै मांदरा लै।
\c 22
\v 1 अखमीरी रोटिओ पर्ब ज़हा लै फसहेओ मेळअ बोला, सह त नेळ।
\v 2 और माहायाजक और शास्त्री ते एसा गले ताका दी कि यिशू पाणअ हाम्हां किहअ करै मारी पर तिंयां डरा तै लोगा का।
\v 3 और शैतान बसअ यहूदा इसकरोती दी, ज़सा प्रभू यिशूए बाराह च़ेलै दी गिणा।
\v 4 तेऊ की माहायाजका और पहरीए सरदारा संघै गला बाता कि किहअ करै दैणअ प्रभू यिशू मसिह तिने हाथै।
\v 5 तिंयां हुऐ बडै खुश और तिनै किय तेऊ लै ढबै दैणेंओ बाहीदअ।
\v 6 तेऊ तिने गला मनीं और सह लागअ मोकै भाळअ कि बिना कोई हाल्लअ-गोल्लअ पाई बझ़ैळणअ ढाकणैं प्रभू यिशू तिनें हाथै।
\v 7 अखमीरी रोटिओ मेळअ बी पुजअ, ज़ेथ दी फसहेओ गाभू बळी करनअ हआ ती ज़रूरी।
\v 8 और प्रभू यिशू आपणैं च़ेलै पतरस और यहून्ना लै बोलअ कि, “नाशा, मुल्है करा खाणा लै फसहो भोज़ तैर।”
\v 9 तिनै प्रभू का पुछ़अ कि, “तूह किधी च़ाहा कि हाम्हैं ऐता बणांए?
\v 10 प्रभू यिशू तिना लै बोलअ कि नगरी भितरी नाशदी भेटणअ तम्हां एक आदमीं पाणिंए घळै पाई, ज़सा घरा लै सह नाशे, तम्हैं डेओऐ तेऊई पिछ़ू।
\v 11 और तेऊ घरे सुआमीं लै बोलै ईहअ कि गूरू बोला ताल्है ईहअ कि पाहुणैं लै किधी आसा ज़ैगा, ज़िधी हूँ आपणैं च़ेलै संघै फसहो भोज़ करूं?
\v 12 तेऊ रहैऊणीं तम्हां का एक सज़ाऊई दी पांड और तिधी करै तम्हैं भोज़े तैरी।
\v 13 तिंयां बी नाठै और ज़िहअ प्रभू तिना लै बोलअ त, तिनै किय तिहअई और फसहो भोज़ किय त्यार।
\v 14 ज़ाऊं बगत हुअ ता प्रभू च़ेलै संघै तिना बिच़ै रोटी खांदअ बेठअ।
\v 15 प्रभू तिना का बोलअ कि,“मेरी ती बडी भारी च़ाहना कि दुख भोगणैं का पैहलै तम्हां संघै हूँ फसह खाऊं।
\v 16 किल्हैकि हूँ खोज़ा तम्हां का सच्च़ाई कि ज़ेभै तैणीं सह परमेश्बरे राज़ा दी पूरअ ना होए तेभै तैणीं निं मूँह अह कधि खाणअ।”
\v 17 प्रभू यिशू कटोरअ च़कअ और धन्याबाद किय और बोलअ, “एऊ ढाका और आपू मांझ़ै बांडा।
\v 18 हूँ बोला तम्हां लै ईहअ कि ज़ेभै तैणीं परमेश्बरो राज़ निं एछे, तेभै तैणीं निं मूँह कधि दाखरस झुटणअ।”
\v 19 तेखअ प्रभू यिशू रोटी च़की और धन्याबाद करी करै चोळी और तीना लै ईहअ बोली करै दैनी कि, “अह आसा मेरी देह, ज़ुण मंऐं तम्हां लै दैनीं, मूँह आद करना लै करै तम्हैं ईहअ ई।”
\v 20 ईहयई करै प्रभू यिशू बोलअ कि, “अह कटोरअ आसा मेरै लोहू दी न्उंई बाचा ज़ुण तम्हां लै मूँह बहाऊणअ।
\v 21 पर हेरा, मूँह ढाकणैं आळैओ हाथ आसा मूँह संघै मेरै मेज़ा दी।
\v 22 किल्हैकि मांह्णूंओ शोहरू ता आसा तेता लै ई च़ुनअ द पर हाय! तेऊ माह्णूं लै ज़हा सह ढाकणै बझ़ैळणअ।”
\v 23 तैबै तिंयां आपू बिच़ै लागै पुछ़-ताछ़ करदै कि हाम्हां बिच़ै कुह्ण आसा ज़ुणीं अह काम आसा लाअ द करी?
\v 24 तिना बिच़ै हुअ ईहअ बाद-बिबाद बी कि हाम्हां बिच़ै बडअ कुण आसा?
\v 25 प्रभू तिना लै बोलअ कि, “होरी ज़ातीए राज़ै करा तिना परैंदै राज़; और ज़ुण तिना परैंदै अधिकार डाहा, तिना लै बोला उपकारक।
\v 26 पर तम्हैं निं ईहै ह्ई, पर ज़ुण तम्हां मांझ़ै बडअ होए, सह ह्ऐ सोभी का होछ़अ और ज़ुण परधान आसा, सह बणैं सेऊआकारा ज़िहअ।
\v 27 किल्हैकि बडअ कुण आसा, सह ज़ुण रोटी खांदअ बेठअ द आसा; या सह ज़ुण सेऊआ करा? सह ज़ुण रोटी खांदअ बेठअ द आसा? पर हूँ आसा तम्हां बिच़ै सेऊआकारा ज़िहअ।
\v 28 “पर तम्हैं आसा तिंयां ज़ुण मेरी परिक्षा दी लागातार मूँह संघै रहै।
\v 29 ज़िहअ मेरै बापू मुल्है एक राज़ आसा डाहअ द,
\v 30 तिहअई डाहा हूँ तम्हां लै बी ताकि तम्हैं मेरै राज़ा दी मूँह संघै मेरी मेज़ा दी खा-पिया, इधी तैणीं कि सिंहासणा दी बेशी करै इसराईले बाराह गोत्रो न्याय करे।
\v 31 “शमोन, हे शमोन, भाळ, शैतानै मांगै तम्हैं ताकि तम्हां गिंहूँ ज़िहै मांडे।
\v 32 पर मंऐं की ताल्है अरज़ कि तेरअ बिशबास निं लोळी कम हूअ और ज़ाऊं तूह बापस फिरे, ता आपणैं इना भाई करै हेर सभाळ करी करै पाकै।”
\v 33 पतरसै प्रभू लै बोलअ कि, “हे प्रभू, हूँ आसा ताह संघै जेहला दी नाशणा लै और मरना लै बी तैर।”
\v 34 प्रभू तेऊ लै बोलअ कि, “हे पतरस, हूँ बोला ताल्है ईहअ की आझ़ दोती मुरगै बाशणैं का पैहलै करनअ ताह मेरै बारै नांईं कि हूँ निं ज़ाणदअ एऊ।”
\v 35 प्रभू बोलअ होर तीना लै ईहअ कि, “ज़धू मंऐं तम्हां लै बटुऐ, झ़ोळी और बुटा बिण्ही भेज़ै तै, तधू कै तम्हां किछ़ू गले कामीं हुई ती?” तिनैं दैनअ ज़बाब कि, “हाम्हां निं किछ़ू गले कामी पळी।”
\v 36 प्रभू तिना लै बोलअ, “ऐबै ज़सा का बटुअ होए सह पाऐ तेऊ संघा और झ़ोळी बी, और ज़सा का तलबार निं आथी, सह बेच़ै आपणैं झिकळै और तेते ल्ऐ तलबार।
\v 37 किल्हैकि हूँ बोला तम्हां लै कि अह ज़ुण लिखअ द आसा, कि अपराधी संघै गिणअ, सह आसा मूँह दी पूरअ हणअ ज़रूरी, किल्हैकि मेरै बारै लिखी दी गला आसा पूरी ह्णैं आळी।”
\v 38 तिनै प्रभू लै बोलअ कि, “इधी आसा दूई तलबारा” और प्रभू बोलअ ईहअ कि, “ईंयां आसा बतेह्री।”
\v 39 तेखअ प्रभू यिशू मसिह तिधा का निखळअ बागै और आपणीं रीतिए साबै नाठअ जैतूने धारा लै और च़ेलै नाठै तेऊ पिछ़ू।
\v 40 तिधी पुजी करै बोलअ प्रभू ईहअ कि “प्राथणां करा, ताकि तम्हैं परिक्षा दी ना पळे।”
\v 41 और आपू नाठअ तिना का ज़ुदअ ज़िहअ और लागअ प्राथणा करदअ कि,
\v 42 “हे पिता, ज़ै तूह च़ाहा ता एऊ कटोरै कर मुखा दूर, तैबी बी मेरी निं तेरी इछा लोळी पूरी हुई।”
\v 43 तैबै स्बर्गा का एक दूत प्रभू का धेछूअ सह दैआ त प्रभू लै सामर्थ।
\v 44 प्रभू यिशू मसिह बडअ संकटा दी ब्याकुल ह्ई करै बी दिले बेदना संघै रहअ प्राथणा करदअ लागी, और प्रभूओ परसिनअ त लागअ द पळदअ खूनें बडै-बडै टिपू ज़िहअ धरती दी।
\v 45 प्रभू यिशू प्राथणां का उझ़ुअ और उदास ह्ई करै च़ेलै सेटा लै नाठअ पर तिंयां तै सुतै दै, प्रभू तिना लै बोलअ कि, “तम्हैं किल्है आसा सुतै दै।”
\v 46 खळै उझ़िआ, प्राथणां करा ताकि परिक्षा दी ना पळे।
\v 47 प्रभू त ईहअ बोलदअ ई लागअ द कि लोगे एक बडी भीड़ आई और तिना बाराह मांझ़ै एकी ज़सा नांअ यहूदा त, सह त तिना लोगा आजू-आजू और सह आअ प्रभू यिशू सेटा लै और प्रभू लै दैनअ गलेटै माक्कू।
\v 48 प्रभू तेऊ लै बोलअ, “हे यहूदा, माक्कू दैई करै आसा तंऐं लाअ द हूँ ढाकणैं बझ़ैळी?”
\v 49 च़ेलै ज़ाऊं भाळअ कि कै हणैं आळअ आसा, तिनै बोलअ, “हे प्रभू तूह कै बोला हाम्हैं तलबार च़लाऊमैं?”
\v 50 और तिना मांझै एकी माहायाजके सेऊआकारा लै तलबारै बाही और तेऊओ दैहणअ कान शोटअ धरनीं।
\v 51 एता लै प्रभू यिशू बोलअ; “बस करा ऐबै।” और प्रभू यिशू लाअ तेऊओ कान बापस और सह हुअ रांबळअ।
\v 52 तैबै प्रभू यिशू माहायाजका लै और मांदरे पैहरू, पुरनिंए लै ज़ुणीं राची तिंयां घेरै तै, तीना लै बोलअ, “तम्हैं कै हूँ डाकू आसा समझ़अ द कि तलबारा और शोठै ल्ई आसा निखळै दै?
\v 53 ज़ेभै हूँ मांदरै हर धैळै तम्हां संघै त, तेभै निं तम्हैं मूल्है हाथ पाअ, पर अह आसा थारअ बगत और न्हैरेओ अधिकार।”
\v 54 तेखअ तिनै प्रभू यिशू ढाकअ और माहायाजके घरा लै निंअ। पतरस रहअ दूर पिछ़ू-पिछ़ू हांडदअ लागी।
\v 55 और ज़ाऊं तिंयां ताटी तै आगी ज़ाळी करै बेठै दै थियै, ता पतरस बी बेठअ तिना बिच़ै नैथदअ।
\v 56 और एकी बेटळी भाळअ सह आगीए प्रैशै दी बेठअ द और तेऊ बाखा ताकी करै लागी बोलदी कि, “अह बी ता तेऊ संघै थिय।”
\v 57 पतरसे किय नांईं कि “हे नारी, हुँ निं तेऊ ज़ाणदअ बी आथी।”
\v 58 थोळी घळी बाद बोलअ एकी होरी तेऊलै कि, “तूबी ता तिनो साथी आसा भाळी?” पतरसै बोलअ ईहअ कि, “तूह कै आदमीं आसा, हुँ निं आथी सह।”
\v 59 कोई एकी घांटै बाद एकी होरी आदमीं बोलअ बडै पाकी बछ़ैणा संघै कि “ज़रूर अह भाळअ मंऐं तिना संघै किल्हैकि अह आसा गलीली।”
\v 60 पतरसै बोलअ कि, “आरा भाई पतअ निं तूह कै गल बोला?”  पतरस त बोलदअ ई लागअ द कि नढैऊऐ बाशअ मुरगअ।
\v 61 तैबै प्रभू पतरसा बाखा लै भाळअ और पतरसा आई प्रभूए सह गल आद कि “आझ़ मुरगै बाशणैं का पैहलै करनअ ताह चिई बारी मुल्है नांईं।”
\v 62 और पतरस निखळअ तिधा का बागै और सह लागअ हिंह करै लेरा लांदअ।
\v 63 ज़ुणीं आदमीं प्रभू यिशू ढाकअ द थिय, तिंयां लागै प्रभूए ठठै करदै और तेऊ च़िकदै।
\v 64 और प्रभूए आछी ढोपी करै बोलअ कि, “भविष्यवाणी कर कि ताल्है कुणीं बाही।”
\v 65 और तिनै बोली प्रभू लै क्ई बूरी और निंदे गला।
\v 66 ज़ाऊं राच भैई ता लोगे पुरनिऐं और माहायाजक, शास्त्री हुऐ कठा और तिनै आपणीं माहासभा दी प्रभू आणअ और पुछ़अ,
\v 67 “ज़ै तूह मसिह आसा, तै बोल हाम्हां का।” प्रभू तिना लै बोलअ, “ज़ै हूँ तम्हां का बोलूँ तै निं तम्हां बिश्वास करनअ।
\v 68 ज़ै हूँ पुछ़ूँ, तै निं तम्हां ज़बाब दैणअ।
\v 69 पर एभा पोर्ही रहणअ माह्णूंओ शोहरू सर्बशक्तिमान परमेश्बरे दैहणीं बाखा बेशी।”
\v 70 एसा गला शुणीं तिनै सोभी प्रभू लै बोलअ, “तेरअ कै मतलब, तूह परमेशबरो शोहरु आसा?” प्रभू बोलअ, “तम्हैं आसा लागै दै आपी बोलदै, किल्हैकि हूँ आसा।” 71 तैबै सोभी बोलअ, “ऐबै निं हाम्हां किछ़ी गुआहीए ज़रुरत आथी, किल्हैकि हाम्हैं शुणअ आपणै कानै एऊए मूंहा का।”
\c 23
\v 1 तैबै सारी सभा उझ़ूई और तिनै निंयं प्रभू यिशू मसिह पिलातुसा सेटा लै।
\v 2 और तिंयां लागै प्रभू लै ईहै दोषा लांदै कि, “हाम्हैं भाळअ अह लोगा शकाऊंदअ और अह करा राज़ै कैसरा लै कारै दैणा लै नांईं, और आपणै आप शुणअ हाम्हैं मसिह राज़अ बोलदअ।”
\v 3 पिलातुसै प्रभू का पुछ़अ, “तूह यहूदिओ राज़अ आसा?”  प्रभू दैनअ ज़बाब कि, “तूह आसा लागअ द आपै बोलदअ।”
\v 4 तैबै पिलातुसै माहायाजका और लोगा लै बोलअ, “मुखा निं एऊ आदमीं दी किछ़ै दोष धेछदअ।”
\v 5 पर तिंयां लागै होर बी ज़ादै बोलदै कि अह शकाऊआ गलीला ओर्ही इधी तैणीं, सारी यहूदीया दी उपदेश दैई सोभी लोगा।”
\v 6 ईहअ शुणीं करै पिलातुसै पुछ़अ कि, “अह गलीली आसा?”
\v 7 और ईहअ ज़ाणीं करै कि सह रियासत आसा हेरोदेसे, तेऊ भेज़अ प्रभू हेरोदेसा सेटा लै किल्हैकि तिना धैळै त सह येरूशलेमैं ई।
\v 8 हेरोदेस हुअ प्रभू यिशू भाळी बडअ खुश किल्हैकि सह च़ाहा त क्ई धैळै ओर्ही प्रभू यिशू भाळणअ और तेऊ त प्रभूए बारै बडअ भारी शुणअ द और सह च़ाहा त तेऊदी किज़ै च़िन्ह हेरनअ।
\v 9 तेऊ पुछ़ी प्रभू का बडी भारी गला पर प्रभू निं किछ़ ज़बाब दैनअ,
\v 10 माहायाजक और शास्त्री तै खह्ळुऐ दै बडै तन मन लाई प्रभू लै दोषा लांदै।
\v 11 तैबै हेरोदेसै आपणैं सपाही संघै किय प्रभू यिशूओ ठठअ-मख्ऊल और भड़कीलै झिकळै भनैऊई भेज़अ बापस पिलातुसा सेटा लै।
\v 12 तेसाई धैळी हुऐ पिलातुस और हेरोदेस आपू मांझ़ै दोस्त, एता पैहलै तै तिंयां एकी दुजै लै बैरी।
\v 13 पिलातुसै माहायाजका, सरदारा और लोगा लै बोलअ,
\v 14 “तम्हैं बोला एऊ आदमीं लै कि अह शकाऊआ भड़काऊआ लोगा और तै आणअ तम्हैं अह मूँह सेटा लै, हेरा मंऐं ज़ाच़अ भाळअ अह तम्हां सह्मनै; पर ज़हा गलो तम्हैं एऊ लै दोष लाअ, ईहअ निं मुखा एऊ दी दोषा लाणैं जोगी किछ़ै भेटअ।
\v 15 ना हेरोदेसै ऐऊ दी दोष भाळअ, किल्हैकि तेऊ भेज़अ अह मूँह सेटा लै बापस; और भाळा, एऊ का निं ईहअ किछ़ै हुअ कि मारनै जोगी सज़ा दैई सके।
\v 16 तै लाअ मंऐं अह च़िकी करै छ़ाडी।”
\v 17 पिलातुस त पर्बे धैळी तिना लै एकी आपराधी छ़ाडणा लै बिबश।
\v 18 तैबै सोभी पाअ हाल्लअ-गोल्लअ और लैळा पाई करै बोलअ कि, “एऊओ काम करा तमाम और हाम्हां लै छ़ाडा बरअब्बा।”
\v 19 बरअब्बा त ज़ुणीं नगरी दी बिद्रोह और हत्या की ती और सह त जेहला दी पाअ द।
\v 20 पर पिलातुस च़ाहा त प्रभू यिशू छ़ाडणअ और तेऊ समझ़ाऊए तै लोग एकी बारी भी।
\v 21 पर लोगै लैळा पाई-पाई बोलअ कि, “एऊ मारा क्रूसा दी।”
\v 22 पिलातुसै चिऊथी बारी तिना लै बोलअ, “किल्है, एऊ दी कै बुराई आसा? म्ऐं निं एऊदी मौता दैणैं जोगी किछ़ै दोष भाळअ, तै लाअ मंऐं अह च़िकी करै छ़ाडी।”
\v 23 पर तिंयां पळै पिछ़ू कि “एऊ छ़ड़ाऊआ क्रूसा दी” और तिंयां लागै होर बी ज़ोरै लैळा लांदै।
\v 24 तैबै पिलातुसै आज्ञा दैनी कि इनेई साबै करा।
\v 25 और तेऊ सह आदमीं ज़ुण बिद्रोह और हत्या पिछ़ू जेहला दी थिय बंद किय द सह छ़ाडअ पोह्री, ज़हा तिंयां मांगा तै और प्रभू यिशू सभाळअ तीने साबै ज़िहय तींयां च़ाहा तै।
\v 26 ज़ाऊं तिनै प्रभू निंअ ता तिनै शिमोन नांओ कुरेनी, सह त गराऊंआ का लागअ द एछदअ ढाकअ और क्रूस लादअ तेऊए कान्हा कि यिशू पिछ़ू-पिछ़ू निंऊं एऊ।
\v 27 और लोगे बडी भीड़ लागी पिछ़ू हांडदी और क्ई बेटळी लागी लेरदी और हीका पटाकदी।
\v 28 प्रभू यिशू तिना बाखा भाळी करै बोलअ, “हे येरूशलेमें पुत्रिओ, मुल्है निं लेरा ला, पर आपणैं-आपणैं शोहरू लै ला लेरा।
\v 29 किल्हैकि हेरा, तिंयां धैळै एछणैं कि लोगा बोळणअ ईहय कि धन्य आसा सह ज़ुण बांझ़ आसा, सह गर्भ ज़ुणीं कसा लै ज़ल्म निं दैनअ और तिंयां च़ूई, ज़ुणीं कसा दै दुध निं पणैंऊंअ।
\v 30 तेऊ बगती बोळणअ तिंना इना धारा लै ईहअ कि हाम्हां परैंदै ढूळा और टिलै लै बोळणअ तिना ईहअ कि हाम्हां ढोपा।
\v 31 किल्हैकि ज़ै तिंयां हरै पेळा संघै ईहय करा ता शुकै लै भुज़ा कै नि तिना करनअ होए।”
\v 32 तिनैं दुई होर आदमीं बी क्रूसा दी छ़ड़ाऊणा लै निंयें ज़ुण कुकरमीं थियै।
\v 33 ज़ाऊं तिंयां तेसा ज़ैगा पुजै, ज़सा लै खोपळीए ज़ैगा बोला, ता तिनै तिधी तिंया दूई कूकरमीं बी एक दैहणैं और एक बाऊंऐं क्रूसा दी छ़डाऊऐ।
\v 34 तैबै प्रभू यिशू बोलअ, “हे पिता, इना कर माफ, किल्हैकि ईंयां निं ज़ाणदै कि ईंयां किज़ू करदै आसा लागै दै?” और तिनै आपू बिच़ै च़िठी पाई और तिनै प्रभू यिशूए झिकळै बांडै।
\v 35 लोग तै लागै दै खह्ळुई करै भाळै और तिंयां सपाहीए सरदार बी लागै ठठै करदै और ईहय बोलदै कि, “एऊ होर ता बच़ाऊऐ, ज़ै अह मसिह आसा और ज़ै अह परमेश्बरो च़ुनअ द आसा तै आपू ता बच़।”
\v 36 सपाही बी आऐ नेळ और तिनै दैनअ प्रभूए खाखा सिरकअ और तिंयां बी लागै मज़ाका करदै कि:
\v 37 “ज़ै तूह यहूदिओ राज़अ आसा, तै बच़ाऊ आपणैं आप।”
\v 38 और प्रभू परैंदै ती एक च़िठी बी टोकी दी कि अह आसा यहूदिओ राज़अ।
\v 39 ज़ुण तिंयां कुकरमीं लटकाऊऐ दै थियै, तिना मांझ़ै बोलअ एकी निंदा करी करै ईहय कि, “तूह कै मसिह निं आथी? तै तूह आपू बी बच़ और हाम्हां बी बच़ाऊ।”
\v 40 एता लै दुजै तेऊ पैहलै लै झ़ाह्ळ काढी करै बोलअ ईहअ कि, “तूह कै परमेश्बरा का बी निं डरदअ आथी? ताल्है बी ता अहैई सज़ा आसा दैनीं दी।
\v 41 हाम्हैं आसा न्याये साबै ठीक सज़ा भुगतदै लागै दै किल्हैकि म्हारै कामों भेटणअ त हाम्हां अहई फल, पर एऊ निं किछ़ै बुरअ काम किय आथी।”
\v 42 तैबै तेऊ बोलअ कि हे प्रभू, “ज़ेभै तूह आपणैं राज़ा दी एछे, तेभै डाहै मेरअ बी खैळ।”
\v 43 प्रभू तेऊ लै बोलअ कि, “हूँ बोला ताल्है ईहअ कि तूह हणअ आझ़ ई मूँह संघै स्बर्गै।”
\v 44 और लगभग दूई पहरा बाद चिऊथै पहरै सारै देशै हुअ न्हैरअ घोर।
\v 45 सुरज़ डुबअ और मांदरो परदअ धेळूअ बिच़ो-बीच़ दुई बाखा लै।
\v 46 और प्रभू यिशू मसिह बडै ज़ोरे बोल बोलै कि, “हे पिता, मंऐं सभाळी आपणी आत्मां तेरै हाथै, और ईहअ बोली करै प्रभू यिशू प्राण शोटै।
\v 47 सुबैदारै ज़ुण तिधी हुअ, तेता भाळी करै की परमेशबरे बड़ाई और बोलअ कि, “ज़रूर अह आदमीं त धरमीं।”
\v 48 और लोगे भीड़ ज़ुण तिधी भाळै तै आऐ दै ईहअ भाळी नाठै हीका पटाकदी घरा लै।
\v 49 प्रभू यिशूए सोभ भेतू-बछ़ैणूं और ज़ुण बेटळी गलीला का प्रभू सेटा आई, तिंयां ती दूर खह्ळुई करै भाळी लागी दी।
\v 50 और एक युसुफ नांओं एक मंत्री सज्जन और धरमीं माह्णूं त।
\v 51 और सह निं तिने बच़ारा और कामा का खुश थिय। सह त यहूदिए नगरी अरिमतिओ रहणैं आळअ और सह त परमेशबरे राज़ा न्हैळअ लागअ द।
\v 52 सह पिलातुसा सेटा लै नाठअ और तेऊ मांगी तेऊ का प्रभू यिशूए लाश।
\v 53 और लाह्स तेऊ क्रूसा का धरनी थुआळी और च़ादरा दी पळेटी और कब्रा दी दाबी ज़ुण भीळी दी ती कोती दी और तेथ निं कोहै त डाहअ द।
\v 54 सह धैळी ती फसहे तैरीए धैळी और सबते धैळी ती शुरू हणैं आळी।
\v 55 और तिनै बेटळी ज़ुण गलीला का आई दी थी, तिंयां पिछ़ू-पिछ़ू नाठी और सह कब्र भाळी और ईहअ बी कि लाह्स केई साबै डाही56 और तिनैं बापस फिरी करै खुशबूदार इत्र बणांअ और सबते धैळी तीनैं बच़नें साबै किय आराम।
\c 24
\v 1 पर हबते पैहली धैळी तिंयां दोती दोथी तिना सुगन्धित च़िज़ा ज़ुण तिनैं बणांई ती, तिना नींई करै कब्रा सेटा लै नाठी।
\v 2 और तिनैं कै भाळअ कि पाथर आसा पोर्ही बदळअ द।
\v 3 और तिनैं भितरी भाळअ कि प्रभू यिशूए लाह्स बी निं इधी आथी।
\v 4 एसा गला भाळी तिंयां झशकूई कि अह कै हुअ और हेरे, तिधी आऐ दूई मरध झलमलै झिकळै बाह्नै दै और तिंयां खह्ळुऐ तिना सेटा।
\v 5 तिंयां ज़ाऊं डरी, और धरती बाखा मूँह ढोळी करै रही ता तिनैं दूई दूतै बोलअ, “तम्हैं ज़िऊंदै लोळी मूंऐं दै बिच़ै किल्है आसा लागी दी?
\v 6 सह निं इधी आथी, पर सह हुअ ज़िऊंदअ; आद करा कि ज़धू सह गलील नगरी थिय, तधू तेऊ कै बोलअ त,
\v 7 कि अह आसा ज़रूरी कि मांह्णूंओ शोहरू पापिए हाथै पळे और क्रूसा दी मरे और चिऊथै धैळै ज़िऊँदअ होए।”
\v 8 तैबै आई तिना प्रभू खोज़ी दी गला आद।
\v 9 और तिंयां तिधा का ठुहरी और तिनैं सारी गला गैराह च़ेलै का और होरी सोभी का खोज़ी।
\v 10 ज़ुणीं प्रेरिता का ईंयां गला खोज़ी, तिंयां ती मरिअम मगदीलणीं, योअन्ना, याकुबे आमां मरिअम और होर बेटळी बी ती।
\v 11 पर तिनें गला लागी तिना होरी काहणीं ज़ेही और तिनै निं तिने गलो बिशबास किय।
\v 12 तैबै पतरस उझ़ुअ और कब्रा सेटा लै ठुहरअ और तिधी भाळै सिधै झिकलै पळै दै और ज़ुण हुअ त तेता भाळी हुअ सह रहैन, और सह फिरअ घरा लै बापस।
\v 13 और तेसाई धैळी तिना मांझ़ै दूई च़ेलै तै लागै दै इम्माऊस नाऊंऐं गराऊंआ लै नाशदै, सह त येरूशलेमा का कोई सात मील दूर।
\v 14 तिंयां तै इना गले बारै आपू बिच़ै गला करदै लागै दै ज़ुण हूई ती।
\v 15 और ज़ाऊं तिंयां आपू बिच़ै गला-बाता और पूछ़-ताछ़ करदै तै लागै दै, ता प्रभू यिशू आअ और तिना संघै लागअ हांडदअ।
\v 16 पर तिने आछी ती एही बंद कि तिंयां निं प्रभू बछ़ैणीं सकै।
\v 17 प्रभू तिना का पुछ़अ कि,“तम्हैं कै गला करा आपू मांझ़ै हांडदी-हांडदी? ” तिंयां खह्ळुऐ उदास ज़िहै।
\v 18 ईहअ शुणीं एकी क्लियोपास नाऊंऐ मांह्णूं बोलअ कि, “तूह कै येरूशलेमैं परदेसी एकै आसा कि ज़हा का ईहअ थोग बी निं आथी कि ईना धैळै येरूशलेमैं कै हुअ।”
\v 19 प्रभू तिना का पुछ़अ कि, “कै गला हुई?” तिनै बोलअ ईहअ कि, “यिशू नासरीए बारै ज़ुण परमेश्बर और सोभी लोगा नेळ काम और बच़ना दी सामर्थी और भबिशयबगता थिय,
\v 20 और सह धरमीं ढाकअ माहायाजकै और सरदारै कि तेऊ लै दैणीं मौतै सज़ा और सह मारअ तिनैं क्रूसा दी।
\v 21 पर हाम्हां ती आशा कि एऊ दैंणअ इसराईला लै छ़ुटकारअ, और इना गला का लावा एसा घटणा हुअ आझ़ चिऊथअ धैळअ।
\v 22 और हाम्हां बिच़ै क्ई बेटळीए गला शुणीं झाखुऐ हाम्हैं होर बी, तिंयां नाठी दोती कब्रा दी और
\v 23 तिना निं प्रभूए लाह्स तिधी भेटी और तिंयां बोला ईहअ कि तिना भेटै तिधी स्बर्गदूत और तिनै दुतै बोलअ कि यिशू हुअ ज़िऊंदअ।
\v 24 और म्हारै साथी मांझ़ै बी नाठै क्ई भाळै और ज़िहअ तिनै बेटळी बोलअ त तिनै बी भाळअ तिह्अई, पर सह नी भाळी तीनै।
\v 25 तैबै प्रभू तिना लै बोलअ, “हे निर्बुधिओ, भबिश्याबगते सारी गला दी बिशबास करना लै मंदमत्तिओ!
\v 26 अह कै ज़रूरी नांईं त आथी कि मसिह दुख भोगी करै आपणीं महिंमा लै नाशे?”
\v 27 तैबै प्रभू मूसा नबी और भबिशयाबगते कताबा का शुरू करी करै पबित्र शास्त्रा का आपणें बारै दी हुई दी सारी गलो अर्थ तिना का समझाऊअ।
\v 28 तेतरी ग्ऐ तिंयां तेऊ गराऊंआ नेळ पुजी, ज़ाऊं तिंयां तिधा लै नाशदै लागै ता तेऊए हांडणें साबा का च़लअ ईहअ पतअ कि सह च़ाहा तिना का बी आजू नाशणअ।
\v 29 पर तिनै बोलअ इहअ कि, “हाम्हां संघै दै आझ़ बैळी रहणैं ऐबै ग्ई साह्न पळी।” तैबै सह तिना संघै नाठअ भितरा लै।
\v 30 ज़ाऊं सह तिना संघै रोटी खांदअ बेठअ, ता तेऊ किय रोटी ढाकी करै धन्याबाद और रोटी चोळी करै लागअ तिना लै दैंदअ।
\v 31 तैबै तिने आछी खुल्ही और तिनै बछ़ैणअ कि अह आसा प्रभू , पर प्रभू हुअ तिनें आछी सेटा का लोप।
\v 32 तैबै तिनै आपू बिच़ै गला की कि, “बाता हांडदी ज़ाऊं सह हाम्हां संघै गला करदअ त लागअ द और पबित्र शास्त्र का अर्थ समझ़ाऊअ, ता ईहय ता लागअ त कि आरा ईंयां गला लागी शूणीं-शूंणीं दी?”
\v 33 और तिंयां नढैऊऐ उझ़ुऐ और राची भितरी पुजै तिंयां येरूशलेमै। तिनै भाळै कि प्रभूए गैराह च़ेलै और होर साथी तै तिधी कठा हुऐ दै।
\v 34 तिंयां तै लागै दै बोलदै कि, “प्रभू हुअ सच्च़ी ज़िऊंदअ और शिमोना का बी शुझूअ।”
\v 35 तैबै तिनै बी तिना का बाता हुई दी गला खोज़ी और ईहअ बी खोज़अ कि रोटी खांदी बारी हाम्हैं किअ करै बछ़ैणअ।
\v 36 तिंयां तै इना गला करदैई लागै दै कि प्रभू यिशू खह्ळुअ आपै तीना बिच़ै और तिना लै बोलअ कि, “तम्हां लोळी शांती हुई।”
\v 37 पर तिंयां सोभ डरै, हैळुऐ और तिनै समझ़अ कि हाम्हां का धेछुअ भूत।
\v 38 प्रभू तिना लै बोलअ कि, “तम्हैं किल्है हैळुऐ और थारे मनैं किल्है आसा शक।
\v 39 मेरै हाथा और मेरै पैरा भाळा, कि हूँ आसा सहैई; मूँह छ़ूँआ, किल्हैकि आत्मां दी निं हाडी मास हंदअ ज़ुण हाडी मासा तम्हैं मुखा भाळा।”
\v 40 ईहअ बोली करै प्रभू तिना का आपणैं हाथ पैर रहैऊऐ।
\v 41 ज़ाऊं तिना खुशीए मारै निसअ भरोसअ ह्ई और तिंयां हुऐ रैहैन-टैन, ता प्रभू तीना का पुछ़अ कि, “तम्हां का खाणां लै बी आसा किज़ै?”
\v 42 तिनै दैनअ भूज़ी दी माह्छ़लीए एक टांक।
\v 43 और प्रभू यिशू मसिह तिना सह्मनै ढाकी और खाई।
\v 44 तेखअ प्रभू तिना लै बोलअ, “ईंयां आसा मेरी तिंयां गला ज़ुण मंऐं तम्हां संघै रही करै तम्हां का खोज़ी ती कि, अह आसा ज़रूरी कि ज़ेतरी बी गला, मूसा नबीए बबस्था और भबिशयाबगते भज़नें कताबा दी मेरै बारै ज़ुण गला लिखी दी आसा, तिंयां पूरी होए।”
\v 45 तेबै प्रभू पबित्र शास्‍त्र समझ़णा लै तिने बुधी खोली।
\v 46 प्रभू तिना लै बोलअ,  “ईहअ आसा लिखअ द कि मसिह भोगणअ दुख और चिऊथै धैळै हणअ मरी करै ज़िऊंदअ,
\v 47 और येरूशलेमा ओरी सोभी ज़ाती बिच़ै हणअ मन फिराव और पाप क्षमा करनेओ परच़ार तेऊए नाऊंऐं।
\v 48 तम्हैं आसा इना सोभी गले गुआह।
\v 49 और भाळा, ज़ुण प्रतिज्ञा मेरै बापू की दी आसा, सह उतारनीं मूँह तम्हां लै और ज़ेभै तैणीं तम्हैं स्बर्गा का सामर्थ निं भेटे, तेभै तैणीं रहै एसाई नगरी।”
\v 50 तेखअ निंयैं प्रभू यिशू तींयां सोभ बेतनियाह तैणीं बागै और आपणैं हाथ च़की करै दैनी तिना लै आशीष।
\v 51 और आशीष दैंदी-दैंदी हूअ तिंना का अलग और तिने आछी सह्मनै च़कअ प्रभू यिशू स्बर्गा लै।
\v 52 और तिनै प्रभू सेटा माथअ टेकअ और बडी खुशी संघै फिरै येरूशलेमा लै बापस53 और धैळ ह्आ तै तिंयां मांदरै कठा और करा तै परमेश्बरे स्तुती।
