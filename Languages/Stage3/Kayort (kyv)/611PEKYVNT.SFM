\id 1PE
  \ide UTF-8 
\rem Copyright Information: Creative Commons Attribution-ShareAlike 4.0 License 
\h  1 पतरस
\toc1  1 पतरस
\toc2  1 पतरस
\mt1  1 Peter
\mt1 1 पतरस
\c 1
\p \v 1 येशु मसीहके प्रेरित पत्रुससे पोन्टस, गलातिया, कापाडोकीया , एसिया आर बिथानियाभर निर्वासित भ्याके रहेलसब ,
\v 2 येशु मसीहके आज्ञापालन आर ओकर लहुके छिट्कावके लिए पवित्र आत्माद्वारा शुद्ध भ्याके परमेश्वर पिताद्वारा ओकर पहेलाके ज्ञान मुताबिक चुन्लसबके अनुग्रह आर शान्ति बहुते हैते जौ |
\v 3 परमेश्वर आर आपनसिके प्रभु येशु मसीहके पिता धन्यके छै | ओकर महान् कृपासे मुर्दासे येशु मसीहके पुनरुत्थानद्वारा एक्टा जिन्दा आशाके लिए अप्नासब नया करिके जन्मलियै छे |
\v 4 स्वर्गमे तोरसिके लिए जम्मा कैल उतराधिकार अविनाशी , बिशुद्ध आर नैमुर्झाबेबाला छौ |
\v 5 अन्तिम घडीमे प्रकट हुए लाग्ल मुक्तिके लिए तुहेंसब बिश्वासद्वारा परमेश्वरके शक्तिसे सुरक्षित राख्ल छैं |
\v 6 तुहेंसब एक्रहैमे रमाबैछैं यद्दपी एखन कुछु बेरके लिए तोरासिके बिभिन्न किसिमके कष्ट भोगे पडैछौ |
\v 7 आगिनसे खार्ल ज्याबाला मगर नाश भ्याके ज्याबाला सोनासे भी तोरसिके बिश्वास मुल्यवान छौ | तोरसिके यी बिश्वास सच्चा प्रमाणित हौ आर येशु मसीह प्रकट हुऐ बख्तियाँ प्रसंसा , महिमा , आर आदरके योग्य बनौ |
\v 8 तुहेंसब ओकरा नैदेख्लहैं छे तइयो पर प्रेम करै छैं | ओकरा तुहेंसब एखन नैदेखैछैं , तइयोपर ओकरा बिश्वास करैछैं , आर बर्णन करे नैसकेबला आर गौरवमय आनन्दमें रमाबैछैं |
\v 9 तोरसिके बिश्वासके प्रतिफल स्वरूप तोरसिके आपन आत्माके मुक्ति पैभैं |
\v 10 तोरसिके लिए हुए आबेबाला अनुग्रहके बिषयमे अगमवाणी बोलेबला अगमवक्तासब भी यीहा मुक्तिके खोजी आर तलास कैल्कै रहे |
\v 11 ओकरसिके भितरमे भेल मसीहके आत्मा मसीहके कष्टसब आर तकरबाद आबेबाला महिमाके भविष्यवानी करैबख्तियाँ देखैल समय आर परिस्थितीके बारेमें उसब खोजी कैल्कै रहे |
\v 12 ओकरासिके यी प्रकट कैल रहै , कि उसब आपन नै मगर तोरसिके सेवा कर्ते रहै | यी बात स्वर्गसे पठैल पवित्रआत्मासे तोरासिके प्रचार भेल सुसमाचार सुनाबेबालासिकेद्वारा एखन तोरासिके घोषणा भेलौ छे | स्वर्गदुतसब भी यी बात देखैले बहुते उत्सुक छै |
\v 13 सेल्याके आपन मन बान ,संयमी हु आर येशु मसीह प्रकट हुऐ बख्तियाँ तोरसिके लगत आबे लाग्ल अनुग्रहमे तोरसिके आशा पुरा रुपसे राख |
\v 14 आज्ञाकारी बच्चासब हुऐके कारणसे पहिलाके अजान अवस्थाके कुइच्छासिमे तुहेंसब आब नैलाग |
\v 15 मगर तोरासिके बोलाबेबाला जेरं पवित्र छै , तुहेंसब आप्नहौं भी आपन जीवनके रहनसहनमे पवित्र हु ,
\v 16 कहिनेकी यी लिख्ल छै , “ तुहेंसब पवित्र हु , कहिनेकी हमे पवित्र छियै |”
\v 17 पक्षपात नैकरिके आदमीके काम मुताबिक इन्साफ करेबालाके पिता कहिके पुकारा करैछैं ते , तोरसिके प्रवासके जीवनके पुरा समय डरसे बिता |
\v 18 तुहेंसब जानैछैं कि आपन पिता पुर्खासे ऐल बेकारके चीजसिसे , सोना या चानी जुगुर नाश हुएबाला चीजसिसे दाम तिरिके तुहें सब नै छुटैल छैं ,
\v 19 मगर निष्खोट आर निष्कलंक पाठाके जुगुर मसीहके अनमोल लहुद्वारा दाम तिरिके छुटैल छैं |
\v 20 ऊ सृष्टीसे आगुहै से नियुक्त भेल रहै , मगर तोरसिके खातिर समयके अन्तमे प्रकट भेलै |
\v 21 ओकरद्वारा परमेश्वरपर तोरसिके भरोसा छौ , जे मसीहके मुर्दासे जिन्दा कयाके महिमा देल्कै , ताकी तोरसिके आशा आर बिश्वास परमेश्वरमे रहौ |
\v 22 आब सत्यके पालनद्वारा तुहेंसब अप्ने आपके शुद्ध बनाबैके कारणसे आपन भ्या भैयारीसिके निष्कपट प्रेम कर , आर हृदयसे ही एकदोसरके गहरा प्रेम कर |
\v 23 परमेश्वरके जिन्दा आर सभेदिन रहेबाला बचनद्वारा , बिनाशी नै मगर अविनाशी विर्यसे तुहेंसब नया करिके जन्मल छैं |
\v 24 कहिनेकी, “ सभे प्राणी घास जुगुर छै आर ओकर सभे गौरव घासके फुल जुगुर | घास मुर्झाबैछै आर फुल झडी जैछै ,
\v 25 मगर प्रभुके बचन सभेदिन रह्तै |” आर तोरासिके प्रचार कैल सुसमाचारके बचन यीहा छौ |
\c 2
\p \v 1 सेल्याके सभे दुष्टता , सभे छल ,कपट ,इर्ष्या आर सभे निन्दा त्याग |
\v 2 नया जन्मल बच्चासिके जुगुर शुद्ध आत्मिक दुधके तृष्णा कर आर ओकरासे तुहेंसब आपन मुक्तिमे बढ़ते ज्या सक्भैं |
\v 3 कहिनेकी प्रभु कृपालु छै कहिके तुहेंसब स्वाद पैल्हैं छे 
\v 4 ओकर लगत जो जे जिन्दा पत्थल छै | आदमीसिसे इन्कार भेल , मगर परमेश्वरके नजरमे ऊ चुन्ल आर बहुमुल्य छै |
\v 5 तहूँसब भी येशु मसीहद्वारा परमेश्वरके नजरमे ग्रहणयोग्य आत्मिक बलिदान चढ़ाबेबाला आर पवित्र पुजाहारीगिरीके लिए जिन्दा पत्थल जुगुर आत्मिक घर बन्ते जो |
\v 6 कहिनेकी धर्मशास्त्रमे लिख्ल छै , “ देख् सियोनमे एकटा छान्ल आर बहुमुल्य कोनाके पत्थल हमे बैठैबै , आर जे ओकरापर बिश्वास कर्तै ऊ लाजमे नैपड़तै |”
\v 7 "सेल्याके तुहेंसब जे बिश्वास करैछैं तोरसिके लिए ते ऊ बहुमुल्य छौ , मगर बिश्वास नैकरेबलासिके लिए ते " जेटा पत्थलके घर बनाबेबालासब फेकीदेल्कै , उहाटा पत्थल कोनाके शिर बन्लै |”"
\v 8 "आर " एकटा पत्थल जे आदमीसिके ठेस खैले लगाबैछै , एकटा चट्टान जे ओकरासिके गिरे लगाबैछै |” कहिनेकी उसब बचन उलंघन करैछै आर गिरैछै | ओकरसिके लिए अहिने तोक्ल रहै |"
\v 9 मगर तुहेंसब ते चुन्ल बंश , राजकीय पुजाहारीगिरि, पवित्र जाति , परमेश्वरके निजी प्रजा छैं | ऊ तोरासिके अन्हारसे ओकर उदेकके ज्योतिमे आनल्कौ , ताकी तुहेंसब ओकर आश्चर्य पूर्ण कामसिके घोषणा करे सक्हैं |
\v 10 एकबेर तुहेंसब प्रजा नैरहैं , मगर आब तुहेंसब परमेश्वरके प्रजा भेल छैं | एकबेर तुहेंसब कृपा नैपैलहैं रहे , मगर आब तुहेंसब कृपा पैल्हैं छे |
\v 11 प्रियसब हमे तोरासिके आग्रहपुर्वक बिन्ति करैछियौ , कि बिदेशी आर प्रवासी छियै कहिके जानिके तोरसिके आत्माके बिरुद्धमें लडै करेबाला शरीरके अभिलाषासे अलग र |
\v 12 अन्यजातिसिके बीचमे तोरसिके चालचलन अच्छा हौ | कोय तोरासिके कुकर्मी कहिके तोरसिके बिरुद्धमे बोल्बो कर्तौ ते उसब तोरसिके अच्छा कामसब देखौ | आर आगमनके दिनमे उसब परमेश्वरके महिमा करै |
\v 13 प्रभुके खातिर आदमीके हरेक शासनके अधिनमे बैठ्ल चाहे ऊ सर्वोच्च राजाके है ,
\v 14 या हाकिमसिके है , जेसब दुष्ट काम करेबालासिके दण्ड दियैले आर अच्छा काम करेबालासिके प्रसंसा करैले ओकरद्वारा खटैल हैछै |
\v 15 कहिनेकी परमेश्वरके इच्छा यीहा छै कि अच्छा काम करिके ही तुहेंसब मुरुख आदमीसिके अज्ञानताके चुप कराबे पड़तौ |
\v 16 स्वतन्त्र आदमीसिके जुगुर जीवन बिता | स्वतन्त्रताके कुकर्म करैके बहाना नैबना , मगर परमेश्वरके दाससिके जुगुर चल |
\v 17 सभे आदमीसिके आदर कर | भ्या भैयारीसिके प्रेम कर | परमेश्वरसे डर | राजाके आदर कर |
\v 18 कमारासब , सारा आदरपुर्बक आपन मालिकके अधिनमे बैठ | तोरसिपर दयालु आर भला हुएबालासिके अधिनमे खाली नै , मगर निर्दयीसिके अधिनमे भी |
\v 19 परमेश्वरके सम्झीके कोनो आदमी अन्यायपूर्ण कष्ट सहैछै ते उटा परमेश्वरमे प्रसंसनिय छै |
\v 20 कहिनेकी तुहेंसब खराब काम करिके मार खैबेरियाँ धीरजके साथ सह्लहैं ते एकरामे कोन बड्का बात छै , मगर तुहेंसब अच्छा काम करिके भी दुख भोगै बेरियाँ धीरजके साथ सहैछैं ते यी बात परमेश्वरमे ग्रहणयोग्य छै |
\v 21 कहिनेकी एकरे खातिर तुहेंसब बोलैल छैं , मसीह भी तोरसिके खातिर कष्ट भोगल्कै , आर तोरसिके आगुमे एकटा उदाहरण छोडिके गेलौ आर तुहेंसब ओकरे जुगुर चल |
\v 22 " ऊ कोनो पाप नैकैल्कै , आर ओकर मुखमे कोनो छलके बात नैपैल गेलै |”"
\v 23 उसब ओकर अपमान करैबख्तियाँ ऊ बदला नैलेल्कै | दुख भोगैबेरियाँ ऊ धम्की नैदेल्कै | मगर उचित न्याय करेबालापर भरोसा राखल्कै |
\v 24 अपनासब पापके लिए मरीके धार्मिकताके लिए जियै कहिके ऊ क्रुसमें आप्ने शरीरमे आपनसिके पाप उठैल्कै | ओकरे चोटके कारणसे अपनासब चंगा भेलियै |
\v 25 कहिनेकी तुहेंसब भेंडासिके जुगुर भट्कल रहैं , मगर आब् तुहेंसब आत्माके चर्वाहा आर संरक्षक कते वापस ऐल्हैं छे |
\c 3
\p \v 1 पत्नीसब, तुहेंसब भी आपन पतिके अधिनमे र , एरंके उसब बचन पालन नैकैल्कै तइयोपर भी आपन पत्नीसिके आचरणसे शब्द बिना भी ओकरसिके मन परिवर्तन हुए सकैछै |
\v 2 तोरसिके जीवनके शुद्धता आर श्रद्धा देखिके ओकरसिके परिवर्तन है तै |
\v 3 केशके सिंगार , सोनाके जेबर आर दामी कपडा तोरसिके ब्याहारी सिंगार पटार नैहौ |
\v 4 तोरसिके भित्री हृदयके भला आर शान्त आत्माके अविनाशी रत्नसे सजा जे परमेश्वरके नजरमे बहुते मूल्यवान छै |
\v 5 कहिनेकी यीहा किसिमसे पहेला पहेला परमेश्वरमे आशा राखेबाला पवित्र स्त्रीसब भी सिंगार कर्ते रहै , आर आपन पतिके अधिनमे बैठ्ते रहै |
\v 6 साराके जुगुर जे अब्राहमके स्वामी कहिके आज्ञापालन करै ,अगर तुहेंसब उचित काम कैल्हैं आर कोनो बातमे भयभीत नैभेल्हैं ते तुहेंसब ओकर बेटीसब ठहर्बहैं |
\v 7 पतिसब ओहिने करिके आपन पत्नीके संगे बिचारशील भ्याके बैठ्, आर स्त्रीके अबला ठानिके आदर कर , कहिनेकी तुहेंसब जीवनके अनुग्रहके बराबर हकदार छैं , यी कारणसे कि तोरसिके प्रार्थनामे बाधा नैहौ |
\v 8 अन्तमे तुहेंसब सभेको आत्माके एकता राख, एकदोसरके सहानुभूति देखा , भात्री प्रेम कर , कोमल हृदयके बन आर नम्र मनके बन ,
\v 9 खराबीके बदला खराबी नैकरेबाला आर अपमानके बदला अपमान नै दिएबाला , बरु ओकर बदलामे आशीष दिएबाला हु , कहिनेकी एकरे लिए तुहेंसब बोलैल छैं , कि तुहेंसब आशीष पाबेसक्हैं |
\v 10 कहिनेकी, “ अगर कोय जीवनके प्रेम करैछै आर अच्छा दिनसब देखैके इच्छा करैछै ते , ऊ आपन जीभाके खराबी से आर आपन ठोरके छल बात बोलैसे अलग राखक |
\v 11 ऊ खराबीसे घुमक आर अच्छा करक , ऊ शान्तिके खोजी करक आर ओकरे पाछु लागक |
\v 12 कहिनेकी परमेश्वरके नजर धर्मात्मासिपर रहैछै , आर ओकर कान ओकरसिके प्रार्थना महर खुल्ला रहैछै , मगर परमप्रभुके चेहरा खराबी करेबलासिके बिरुद्धमे हैछै |”
\v 13 अगर तुहेंसब भलाई करैले उत्साहित छैं ते , तोरसिके हानी करेबला के हैतौ ?
\v 14 मगर धार्मिकताके लिए दुख भोगे पड्लौ ते भी तुहेंसब धन्यके छैं , ओकरसिके धम्कीके डर नैमान आर भयभीत नै हु |
\v 15 मगर मसीहके प्रभु मानिके आपन हृदयमें ओकर श्रद्धा कर् | तोरासिमे भेल आशाके बिषयमे कोय पुछल्कौ ते ओकरा जबाब दियैले तुहेंसब हरदम तैयार र, मगर उटा काम नम्रता आर श्रद्धाके साथ कर |
\v 16 तोरसिके बिबेक शुद्ध राख, ताकी तोरसिके बिरोधमे बोलेबाला आर मसीहमे तोरसिके चालचलनके निन्दा करेबालासब लाजमे पडै |
\v 17 अगर परमेश्वरके अहिने इच्छा छै ते , खराबी करिके दुख भोगैसे बरु भलाइ करिके दुख भोग्ना अच्छा छै |
\v 18 कहिनेकी अप्नासिके परमेश्वर कते आनैले मसीह भी पापसिके खातिर सभे दिनके लिए एकबेर मर्लै | ऊ शरीरमे मर्लै - धर्मीजन अधर्मीसिके लिए - मगर आत्माके द्वारा जिन्दा कैल गेलै |
\v 19 यीहा आत्मामे ऊ गेलै आर कैदमे पड्ल आत्मासिके भी प्रचार कैल्कै |
\v 20 उटा आत्मासब प्राचीन कालमे आज्ञापालन नैकैल्कै जब नोआके समयमे जहाज बनाबै बख्तियाँ परमेश्वर धीरज धारण करिके इन्तिजार कैल्कै रहे | उटा जहाजमे कम्मे यानिकी आठ झन खाली पानीद्वारा बचैल गेलै |
\v 21 यीहा पानी बप्तिष्माके एकटा रुप छै जे तोरासिके बचाबैछै | यी शरीरके मैल धुऐ जुगुर नैछै मगर शुद्ध बिबेकके लिए परमेश्वरके तरफसे एकटा प्रतिज्ञा छै | यी मुर्दासे जीन्द भेल येशु मसीहके पुनरुत्थानद्वारा तोरासिके बचाबैछै |
\v 22 ऊ स्वर्गमे गेलै आर स्वर्गदुतसब , अधिकारसब ,आर शक्तिसिके बशमे करिके परमेश्वरके द्हेना हाथ बगल बिराजमान छै |
\c 4
\p \v 1 जेरंके मसीह शरीरमे दुख भोगल्कै ओहिने करिके तहूँसब भी उहा किसिमके बिचार धारण कर , कहिनेकी जे कोय शरीरमे दुख भोगल्कै छे ऊ पाप करैले छोडल्कै छे |
\v 2 एरंके ऊ आपन जीवनके बच्ल समय फेर आदमीके कुइच्छामे नै मगर परमेश्वरके इच्छामे बिताबैछै |
\v 3 बित्ल दिनमे अन्यजातिसिके जुगुर , तुहेंसब व्यभिचार , कुबासना , मद्द्पान , मौजमजा , पियक्कड़पन आर घिन्लग्गा मुर्तिपुज्जामे बहुते समय बितैलहैं |
\v 4 बित्ल दिनमे अन्यजातिसिके जुगुर , तुहेंसब व्यभिचार , कुबासना , मद्द्पान , मौजमजा , पियक्कड़पन आर घिन्लग्गा मुर्तिपुज्जामे बहुते समय बितैलहैं |
\v 5 मगर जिन्दा आर मुर्दासिके न्याय करैले तैयार रहेलके ओकरासिके लेखा दिए पड्तै |
\v 6 सेल्याके मर्लसिके भी सुसमाचार सुनैल गेलै , ताकी उसब आदमीसिके जुगुर शरीरमे इन्साफ पैलके बाद भी आत्मामे उसब परमेश्वरके जुगुर जियै |
\v 7 सभे चीजके अन्त नज्दिक ऐल छै सेल्याके आपन प्रार्थनाके लिए शुद्ध मनके आर सचेत हैते र |
\v 8 सबसे बेसी एकदोसरपर तोरसिके प्रेम अटुट रहौ | कहिनेकी प्रेम ही बहुते पापके झांपैछै |
\v 9 बिना गनगन एकदोसरके अतिथी सत्कार कर |
\v 10 जे जेरंको बरदान पैल्कै छे , परमेश्वरके अनुग्रहके वरदान पैल भण्डारी जुगुर एक दोसरके लिए प्रयोग कर  
\v 11 अगर कोय बोलैछै ते , ऊ परमेश्वरके वचन बोलै जुगुर बोलक | अगर कोय सेवा करैछै ते परमेश्वरके देल शक्तिके द्वारा ऊ करक , यी कारणसे कि सभे बातमे येशु मसीहके द्वारा परमेश्वरके ही प्रसंसा है | ओक्रहै महिमा आर पराक्रम सभेदिन है | आमेन |
\v 12 प्रियसब , तोरासिके पारख करेबाला अग्नीमय परिक्षा तोरासिपर ऐ तौ ते नया बात जुगुर तुहेंसब चकित नैहो |
\v 13 मगर मसीहके कष्ट भोगमे सामेल हुऐ बख्तियाँ रमा , ताकी ओकर महिमा प्रकट हुऐ बख्तियाँ तुहेंसब भी आनन्दित आर हर्षित हुए सक्हैं ;
\v 14 अगर मसीहके नाममें तुहेंसब निन्दित हैभैं ते तुहेंसब धन्यके छैं | कहिनेकी महिमाके आर परमेश्वरके आत्मा तोरसिमे रहेछौ |
\v 15 मगर तोरसिमेसे कोय भी हत्यारा , या चोर या खराबी करेबाला या दोसरके चीजमे हाथ डालेबाला जुगुर दुख नै भोग |
\v 16 मगर कोय येशु मसीहके चेला हुऐके कारणसे दुख भोगैछै ते ऊ लाज नैमानक , मगर उहा नाममे ऊ परमेश्वरके महिमा दक् 
\v 17 कहिनेकी न्याय परमेश्वरके परिवारसे शुरु हुऐके समय ऐल छै , आर अगर यी अप्नासिसे शुरु हैछै ते , परमेश्वरके सुसमाचार नैमानेबलाके अन्त केरं हैतै ?
\v 18 अगर धर्मीजनके उद्धार कठिनसे हैछै ते , अधर्मी आर पापीके कि गति हैतै |
\v 19 सेल्याके परमेश्वरके इच्छा मुताबिक दुख भोगेबालासब भलाई करक आर उसब आपन आत्मा विश्वासयोग्य सृष्टीकर्ता कते सौंपक |
\c 5
\p \v 1 मसीहके कष्टके साक्षी आर प्रकट हुएबाला महिमाके सहभागी हुऐके नातासे आर एकटा संगी एल्डरके हैसियत से तुहें एल्डरसिके हम्मे आग्रह करैछियौ |
\v 2 तोरसिके देखरेखमे राख्ल परमेश्वरके बथानके देखभाल कर | करसे नै मगर स्वेच्छा से , धनके लोभसे नै मगर उत्साहके साथ ,
\v 3 तोरसिके जिम्मामे भेलसिपर अधिकार जम्याके नै मगर बथानके लिए उदाहरण भ्याके |
\v 4 आर जब मूल चर्वाहा प्रकट हैतै तब तुहेंसब महिमाके नैमुर्झाबेबाला मकुट पैभैं |
\v 5 ओहिने करिके जवानसब बूढ पुरानके अधिनमे बैठ | एकदोसरके अधिनमे तुहेंसब सभेको नम्रताके वस्त्र धारण कर | कहिनेकी , “ परमेश्वर अहंकारीसिके बिरोध करैछै , मगर नम्रसिके अनुग्रह करैछै |”
\v 6 सेल्याके परमेश्वरके शक्तिशाली हाथके निच्चा तुहेंसब अप्ने आपके बिनम्र बना आर ऊ तोरासिके सही समयमें उचा बनैतौ |
\v 7 तोरसिके सभे फिकिर ओकरासिके सौंपी दहैं , कहिनेकी ऊ तोरसिके वास्ता करैछौ |
\v 8 सचेत र, जग्गा र , तोरसिके दुश्मन शैतान ककरा पैयै आर खैलियै कहिके गर्जेबाला सिंह जुगुर खोज्ते रहैछै |
\v 9 बिश्वासमे मजबुत भ्याके ओकर बिरोध कर कहिनेकी संसारभर ही तोरसिके भ्या भैयारीसब अहिने कष्टके अनुभव करैछौ |
\v 10 सभे अनुग्रहके परमेश्वर मसीहमे आपन अनन्त महिमाके लिए तोरासिके बोलैल्कौ छे | तुहेंसब कुछुबेर कष्ट भोग्लके बाद उहा तोरासिके फेर नया बनैतौ , स्थिर करैतौ आर शक्तिशाली बनैतौ |
\v 11 ओक्रहै पराक्रम आर शक्ति सभेदिन मिल्ते रहै | आमेन |
\v 12 बिश्वासयोग्य भ्या सिलासके यी छोट्का चिठ्ठी लिखाबैछियौ | अर्ती देते हमे यी घोषणा करैछियौ , कि परमेश्वरके सच्चा अनुग्रह यीहा छौ | एकरामें तुहेंसब स्थिर र |
\v 13 बेबिलोनमे हैल तोरेसिके जुगुर चुन्ल , आर हमर बेटा मर्कुस भी तोरासिके अभिवादन पठैल्कौ छे |
\v 14 एक दोसरके प्रेमके चुम्मनसे अभिवादन कर | मसीहमे भेल तोरा सिके सभैके शान्ति |
