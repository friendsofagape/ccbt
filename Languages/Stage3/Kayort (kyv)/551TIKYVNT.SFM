\id 1TI
 \ide UTF-8 
\rem Copyright Information: Creative Commons Attribution-ShareAlike 4.0 License 
\h  1 तीमुथियुस
\toc1  1 तीमुथियुस
\toc2  1 तीमुथियुस
\mt1  1 Timothy
\mt1 1 तीमुथियुस
\c 1
\p \v 1 आपनसिके मुक्तिदाता परमेश्वर आर आपनसिके आशा येशु मसीहके आज्ञा मुताबिक येशु मसीहके प्रेरित पावलसे ,
\v 2 विश्वासमे हमर सच्चा बालक तिमोथीके : परमेश्वर पिता आर आपनसिके प्रभु येशु मसीहसे अनुग्रह , कृपा आर शान्ति मिलौ |
\v 3 हम्मे माकेडोनिया जैबखत तोरा आग्रह कैल जुगुर तुहें एफिससमे ही र , आर झुठा शिक्षा सिखाबेबालासिके ओरं नैकर कहिके कडा आज्ञा दहैं |
\v 4 आर उसब अनुमानके बात खाली बढ़ाबेबाला दन्तकथासब आर खतम नैहुएबाला वंशावलीके पाछु नैलागै , बरु विश्वासमे हैल इश्वरीय तालिममे लागै |
\v 5 आपनसिके आज्ञाके लक्ष्य प्रेम छै , जे शुद्ध हृदय ,अच्छा विवेक आर निष्कपट विश्वाससे आबैछै |
\v 6 कोनो कोनो आदमीसब यी सभैसे भट्किके फोकटिया तर्कसिमे अल्मलैल छै |
\v 7 उसब व्यवस्थाके शिक्षक हुऐले ते खोजैछै , मगर आप्नहैं से बोल्ल बात या आप्नहैं से किटान कैल बात उसब आप्नहैं नैबुझैछै |
\v 8 हमेसब जानैछियै कि कोय अगर सही तरिकासे पालन कर्तै ते व्यवस्था बढियाँ छै | 
\v 9 हमेसब इहो जानैछियै कि व्यवस्था अच्छा आदमीके लिए नैछै , मगर व्यवस्था भंग करेबाला आर अनाज्ञाकारीसिके लिए , भक्तिहिन आर पापीसब , अपवित्र आर दुषितसब , पितृघातक आर मातृघातकसिके लिए , हत्यारासिके लिए ,
\v 10 व्यभिचारीसिके लिए , पुरुषगामीसिके लिए , अपहरणकारीसिके लिए , झुठबोलेबालासिके लिए , झुठागवाही दिएबालासिके लिए आर सत्य सिद्दान्तके बिरुद्धमे हैल आर दोसर बातसिके लिए छै |
\v 11 यी हमरा सौंप्ल परमधन्य परमेश्वरके महिमित सुसमाचारके मुताबिक छै |
\v 12 हमरा शक्ति दिएबला येशु मसीह आपनसिके प्रभुके हमे धन्यवाद दैछियै , कहिनेकी आपन सेवामे नियुक्त करिके ऊ हमरा बिस्वासयोग्य सम्झल्कै |
\v 13 पहिला हमे निन्दा कैलियै , सतावट कैलियै , आर ओकर अपमान कैलियै मगर यी हमे अन्जान आर अविस्वासमे करैके कारणसे हमरा कृपा मिल्लै |
\v 14 येशु मसीह्मे भेल विश्वास आर प्रेमके साथ हमर लिए प्रभुके अनुग्रह बहुते उतरिके ऐलै |
\v 15 यी वचन सभे प्रकारसे ग्रहणयोग्य छै , कि पापीसिके उद्दार करैले येशु मसीह संसारमे ऐलै ,आर पापीसिमे सभैसे प्रमुख हम्हीं छियै |
\v 16 मगर यी खातिर हम्मे कृपा पैलियै , कि पापीसिमे प्रमुख भ्याके भी हमर द्वारा येशु मसीह आपन असीम धिरज प्रकट करे सकै , ताकी ओकरापर विश्वास करिके अनन्त जीवन पाबेबालासिके लिए हमे एकटा उदाहरण बनेसकियै |
\v 17 युग युगके राजा , अविनाशी आर अदृश्य एकेटा परमेश्वरके आदर आर महिमा सभेदिन है | आमेन |
\v 18 हमर बेटा तिमोथी , हमे तोरा यी आज्ञा दैछियौ , कि तोर बारेमे कहैल अगमवानी मुताबिक ओकरासे प्रेरणा पाबिके विस्वास आर अच्छा बिबेक कायम राख्ते तुहें अच्छा लड़ै लडे सक्हैं |
\v 19 बिस्वास आर सफा विवेक कायम राख | कोनो कोनो आदमी विवेकके इन्कार करिके आपन बिस्वासके जहाज डुबैल्कै छे |
\v 20 ओकरामे से हुमेनियास अलेक्जेन्डर छै , जेसब निन्दा करैले नैसिखै कहिके हमे शैतानके हाथमे सौंपी देलियै छे |
\c 2
\p \v 1 सबसे पहिला हमे आग्रह करैछियौ , कि सभे आदमीसिके लिए नम्र निवेदन , प्रार्थना आर मध्यस्थ बिन्ती आर धन्यवाद चढ़ैल ज्या ,
\v 2 राजासब आर उचा पदमे भेल आदमीसिके लिए भी , ताकी अपनासब बिनाडर आर शान्तिपूर्ण भ्याके हरप्रकारसे धार्मिक आर आदरणीय जीवन बिताबे सकियै |
\v 3 आपनसिके मुक्तिदाता परमेश्वरके नजरमे यी अच्छा आर ग्रहणयोग्य छै |
\v 4 सभे आदमी मुक्ति पाबै आर उसब सत्यके ज्ञानमे आबै कहिके ऊ इच्छा करैछै |
\v 5 कहिनेकी परमेश्वर एकेटा छै , परमेश्वर आर आदमीसिके बिचमे मध्यस्थ भी एकेटा छै - आदमी येशु मसीह |
\v 6 ऊ सभैके छुटकाराके मोल के लिए अप्ने आपके सौंपी देल्कै , जे बातके गवाही ठिक समयमे देल गेलै |
\v 7 एकर खातिर हमे प्रचारक आर प्रेरित नियुक्त भेलियै आर बिस्वास आर सत्यतामे अन्यजातिसिके लिए शिक्षक भेलियै | हमे सच्चे कहैछियौ , हमे झुट नैबोलैछियौ |
\v 8 सेल्याके सभे जगहमे मरदसब पवित्र हाथ उठ्याके बिना क्रोध आर बिना बादबिवाद प्रार्थना करै कहिके हमे चाहैछियै |
\v 9 अहिने करिके हमे चाहैछियै कि , औरत सब भी सरलता आर भद्रतासाथ सुहाबेबाला कपडा लगाबै , केशके बेसी सिंगार करिके , सोना ,मोति आर बहुमुल्य कपडासब लग्याके नै ,
\v 10 मगर अच्छा कामसे सुसज्जित है , जे परमेश्वरके भक्ति करेबाला औरतसिके सुहाबैछै |
\v 11 औरतसब पुरा दिनताके साथ चुपचाप बैठिके सिखै |
\v 12 मगर औरत मरदके सिखाबेबाला आर मरदपर अधिकार जमाबेबला कामके लिए हमे अनुमति नैदेबौ , मगर ऊ चुपचापे रहक |
\v 13 कहिनेकी आदम पहेला बनैल गेलै , तकरबाद हब्बा |
\v 14 आदम छल्ल नैगेलै मगर औरत छलमे पडिके अपराधमे फस्लै |
\v 15 तैयोपर भी , अगर ऊ सुशिलताके साथ बिश्वास , प्रेम आर पवित्रतामे रह्तै ते बालक जनममे ऊ बचैल जैतै |
\c 3
\p \v 1 यी बात विश्वासयोग्य छै , अगर कोय आदमी बिशपके काम करैके इच्छा करैछै ते , ऊ अच्छे कामके इच्छा करैछै |
\v 2 सेल्याके बिशपके कोय दोष लगाबे नैसकेबला , एकेटा पत्नीके पति , संयमी , समझदार , सम्मानित अतिथी सत्कार करेबाला सुयोग्य शिक्षक है ,
\v 3 मतवाला आर रिसाहा नै ऊ बिनम्र , झगडा नैकरेबाला , धनके लोभ नैकरेबाला ,
\v 4 आपन घर बढियाँसे चलाबे सकेबाला आर आपन बेटा बेटीके आदरसाथ आज्ञापालन करैले बनाबेबाला |
\v 5 अगर कोय आदमी आपन घरके सदस्यके तह लगाबे नैजानेछै ते , ऊ परमेश्वरके मण्डलीके रेखदेख केरंके करे सक्तै ?
\v 6 ऊ नया विश्वासी नै है , नै ते घमण्डसे फुलिके ऊ दियाबलसके पाबेबाला दण्डमे पड़तै |
\v 7 फेर ऊ बाहारबाला सिके नजरमे भी ओकरा अच्छा ठहरे पड़तै , नै ते ऊ निन्दा आर दियाबलसके जालमे फस्तै |
\v 8 अहिने करिके डिकनसब भी गम्भीर हुए पडैछै , दी जिभाबाला नै , बेसी मद्द पिएबाला आर धनके लोभी नै ,
\v 9 मगर उसब बिश्वासके रहस्य शुद्ध बिबेकमे कायम राखेबाला हुए पड़तै |
\v 10 पहेला ओकरसिके जांच भी है | तकर बाद उसब अप्ने आपके दोषरहित प्रमाणित करे सक्तै ते , उसब डिकनके सेवा करक |
\v 11 औरतसब यीहा बमोजिम गम्भीर ,दोसरके बात काटेबाला नै मगर सभे बातमे संयमी आर बिश्वासयोग्य हुए पडैछै |
\v 12 डिकन एकेटा पत्नीके पति है | आपन बेटा बेटी आर आपन घरके प्रबन्ध बढियाँसे करेबाला है |
\v 13 कहिनेकी डिकनके करेबाला सेवा जे बढियाँसे करैछै , उसब आपन आपन लिए प्रतिष्ठा आर येशु मसीहमे भेल बिश्वासमे भी बड्का भरोसा पैतै |
\v 14 तोरसिकते जल्दी आबैके आशा राख्लियै छे ,मगर हमे यी तोरा लिखैछियौ |
\v 15 ताकी कहूँ हमरा बेर हैतै ते परमेश्वरके घराना , जे जिन्दा परमेश्वरके मण्डली छै आर सत्यके खम्बा आर आड छै , ओत्ते केरंके चले पडैछै से तुहें जानिके राख |
\v 16 हमेसब स्वीकार करैछियै , कि हमरसिके बिश्वासके रहस्य बहुते महान् छै : ऊ आप्नहैं शरीरमे प्रकट भेलै , पवित्रआत्माके द्वारा धर्मी ठहर्लै , स्वर्गदुतसिसे देख्ल गेलै , जाति जातिसिके बिचमे प्रचार कैल गेलै , संसारमे बिश्वास कैल गेलै , आर महिमामे उप्पर लजैल गेलै |
\c 4
\p \v 1 पवित्रआत्मा साफसे कहैछै , कि पाछु आबेबाला समयमे छली आत्मा आर भुतप्रेतके सिद्धान्त महर मन लग्याके कोय कोय बिश्वाससे हट्तै |
\v 2 झुठ बोलेबाला आदमीसिके छलद्वारा ही यी हैतै , जकर बिबेक गरम लुहासे दाग्ल जुगुर हैछै |
\v 3 उसब बिहा नै करैले कहैछै | बिश्वास करेबाला आर सत्य जानेबालासिके धन्यवादके साथ ग्रहण करेबाला परमेश्वरके बनैल भोजनसिसे अलग रहैके आदेश दैछै |
\v 4 परमेश्वरके बनैल सभे चीज अच्छा छै , आर धन्यवादके साथ ग्रहण कर्ले से कोनो चीज भी इन्कार करे नैपड्तै |
\v 5 कहिनेकी उटा परमेश्वरके वचन आर प्रार्थनासे चोख बनैल जैछै |
\v 6 अगर तुहें भ्यासिके आगुमे यी शिक्षा राखी देब्हैं ते तोर अनुसरण कैल अच्छा सिद्धान्त आर विस्वासके बचनमें पुस्ट भ्याके तुहें येशु मसीहके अच्छा सेवक हैभैं |
\v 7 भक्तिहीन आर अर्थहीन कथासिसे एकदमे अलग र ? बरु अप्ने आपके भक्तिमे तालिम दहैं |
\v 8 कहिनेकी शारीरिक तालिम कुछु समयके लिए फैदाके हैछै , मगर इश्वर भक्ति सभे प्रकारसे फैदाके हैछै , कह्नेकी एकरामें बर्तमान आर भविष्यके जीवन दोनोके प्रतिज्ञा हैछै |
\v 9 यी बात निश्चित आर पुरा रुपसे ग्रहणयोग्य छै 
\v 10 कहिनेकी यी उद्देश्यसे हमेसब प्रयत्न आर कोशीस करैछियै , कहिनेकी आपनसिके आशा जिन्दा परमेश्वरमे राख्ल छै , जे सभे आदमीके बिशेष क्याके ओकरापर बिश्वास करेबालासिके मुक्तिदाता छै |
\v 11 यीहा बातके आज्ञा दहैं आर सिखा |
\v 12 जवान छैं कहिके कोय तोरा तुच्छ नैसोचौ , मगर विश्वासीसिके आगुमे बोली बचन, आचरण , आर प्रेममे बिश्वास आर शुद्धतामे तुहें एकटा उदाहरण बन |
\v 13 हमे नै आबैतक धर्मशास्त्र पाठ करिके सुनाबैमे प्रचार करैमे आर शिक्षा दियैमे ध्यान दहैं |
\v 14 तोरसंगे हैल बरदानके अवहेलना नैकर , जे वरदान एल्डरसब ओकरसिके हाथ तोरपर राखैबेरियाँ अगमवाणीद्वारा तोरा मिल्लौ रहे |
\v 15 यी कर्तव्यसब पालन कर | ओक्रहैमे लाग्ल र ,ताकी सभेको तोर प्रगति देखौ |
\v 16 आपन बिषय आर आपन शिक्षाके बिषयमे होसियार र | यी बातमे लाग्ल र | एरं कर्बहैं ते तुहें अप्ने आपके आर सुनाबेबालाके समेत बचैभैं |
\c 5
\p
\v 1 बूढ आदमीके नैधोप , मगर ओकरा बाबुके जेरं सम्झा | आपनसे छोट्कासिके संगे भाइके जेरं व्यवहार कर |
\v 2 बूढ औरतसिके म्याके जेरं आर युवतीसिके पुरा पवित्रताके साथ् बहिन जुगुर व्यवहार कर |
\v 3 जे सच्चेके बिधवा छै , ओकरा आदर कर |
\v 4 कोनो बिधवाके बेटाबेटी या नाती नत्नीसब छै ते , उसब सभैसे आप्ने परिवार प्रति आपन धार्मिक कर्तब्य पालन करैले सिखक , आर आपन म्या बापके उपकारके ऋण चुकाबे सकै , कहिनेकी यी परमेश्वरके नजरमे ग्रहण योग्य छै |
\v 5 मगर जे सच्चेके बिधवा छै ,आर ओकर कोय नैछै ते ऊ परमेश्वरके आशा राखैछै आर रातदिन नम्र निवेदन आर प्रार्थनामे लाग्ल लाग्ल रहैछै |
\v 6 मगर ऊ सुखबिलासमे मस्त रहैछै ते ऊ जिंदे मर्ल बराबर हैछै |
\v 7 ओकरासिके यी बातके आज्ञा दहैं , ताकी उसब दोषरहित है |
\v 8 अगर कोय आपन आदमीसिके खास करिके आपन परिवारके आदमीके पालन पोषण नैकरैछै ते ऊ बिश्वासके इन्कार करैछै आर बिश्वास नैकरेबला से भी खराब हैछै |
\v 9 साठी बरससे उप्परके बिधवा जकर खाली एकबेर बिहा भेलै रहै , ओकरा खाली बिधवाके सुचीमे राख |
\v 10 साथे साथ ऊ अच्छा काम कैल , बालबच्चाके देखभाल कैल , परदेशीसिके सत्कार कैल , सन्तसिके ट्यांग धोय्ल , दुखीसिके उपकार कर्ल आर जे भी अच्छा काममे ध्यान देल साबित हुए पडैछै |
\v 11 मगर कम उमेरके बिधवासिके नाम बिधवासिके सुचीमे नैलिख , कहिनेकि जब ओकरसिके काम वासना ओकरासिके मसीहसे दुर ल्याजैछै , तब उसब बिहा करैके इच्छा करैछै |
\v 12 एरंके आपन पहिलाके कसम तोडैके कारणसे उसब दण्डमे पडैछै |
\v 13 ओकर बाहेक उसब घर घर घुमे बाला भ्याके कोढिया खाली नै मगर बत्कट्टी , दोसरके काममे हाथ लगाबेबला , बोले नैहुए बाला बात बोले बाली हैछै |
\v 14 सेल्याके कम उमेरके बिधवासब बिहा करक , बालबच्चा पाबक , आर घरबार सम्भालक आर बिरोधीसिके हमरसिके बद्नाम करैके मौका नैदै कहिके हमे चाहैछियै ,
\v 15 कहिनेकी कोय कोय ते पह्लहै शैतान महर गेलै छे |
\v 16 अगर विश्वासी औरतके कोय आपन आदमी बिधवा छै ते ऊ ओकरा सहायता करक आर मण्डलीके उप्परमे कोनो बोझ नेपडै आर मण्डली बिधवासिके मद्दत करे सकै |
\v 17 मण्डलीके बढियाँसे देखरेख करेबला एल्डरसब दोबर आदरके योग्यके हैछै , बिशेष करिके जे बचनके प्रचार आर शिक्षामे परिश्रम करैछै |
\v 18 कहिनेकी पवित्र शास्त्र कहैछै , " दौनी करेबला गरुके मुखमे जाबी नैलगैहैं , " आर श्रमिक आपन कामके रोजी पाबे पडैछै |"
\v 19 दी या तीन साक्षीके गवाहीके सिवाय एल्डरके बिरुद्धमे आरोप स्वीकार नैकरिहैं |
\v 20 पापमे लाग्ल रहेबालासिके सभैके सामनेमे धोप आर एरंके दोसरसब भी डरैतै |
\v 21 परमेश्वर आर मसीह येशुके सामने आर चुन्ल स्वर्गदुतसिके सामने हमे तोरा कडा आज्ञा दैछियौ , कोनो भेदभाव आर पक्षपात नैकरिके यी नियमसब तुहें पालन कर |
\v 22 कक्रहौ पर हाथ राखैले हतार नैकर | कोनो आदमीके पापमे सामिल नै हु | अप्ने आपके पवित्र राख |
\v 23 पहिलाके जुगुर खाली पानी नैपी , मगर तोर पेटके लिए आर बारबार बेमारी हुऐके कारणसे कने कने अंगुरके मद्द पी |
\v 24 कोनो कोनो आदमीके पापसब ते सोझे इन्साफमे पुगेबाला हैछै , मगर आरहौ कत्नाके पाप पाछु देखा पडैछै |
\v 25 ओहिने करिके अच्छा काम ते प्रत्यक्ष हैछै आर जे प्रत्यक्ष नैछै , उहो भी गुप्तमे नैरहे सकैछै |
\c 6
\p
\v 1 दासत्वके जुवाके निच्चामे रहेबाला सभेको आपन मालिकके पुरा सम्मानके योग्यके सम्झै, ताकी परमेश्वरके नाम आर हमरसिके शिक्षाके बदनामी नैहै |
\v 2 विश्वासी मालिकसिके ओकर नोकरसब बिश्वासमे भ्या भैयारी छै कहिके अनादर नैकरक | बरु उसब ओकरसिके आरहौ बेसी सेवा करक , कहिनेकी ओकरसिके हातसे सेवासे लाभ पाबेबालासब विश्वासी आर प्रियसब ही छै | यी कर्तब्यसब पालन करैले सिखा आर आग्रह कर |
\v 3 अगर कोय दोसर सिद्दान्त सिखाबैछै आर आपनसिके प्रभू येशु मसीहके उचित बचन आर इश्वरभक्ति मुताबिकके शिक्षासंगे सहमत नैहैछै ते ,
\v 4 ऊ घमण्डसे फुल्ल हैछै , आर ऊ कुछु नैजानैछै | ऊ बेकारके बादबिवाद करैछै आर एक एक शब्द ल्याके झगडा करैले खोजैछै | यी बातसे डाह , कलह , बदनामी आर आर खराब शंकासब उत्पन्न कराबैछै ,
\v 5 आर बुद्धी भ्रष्ट भेल आर सत्यसे अलग भेल आदमीसिके बीचमे कचिंगल उठाबैछै , भक्ति फैदा उठाबैके उपाय छै कहिके उसब सोचैछै |
\v 6 सन्तुष्टी सहितके भक्तिमे ही बड्का लाभ छै |
\v 7 कहिनेकी हमेसब यी संसारमे नैते कुछु आन्लियै नैते यी संसारसे कुछु ल्याजैबै |
\v 8 मगर खैले आर पियैले छै ते हमेसब ओक्रहैमे सन्तुष्ट हैछियै |
\v 9 मगर धनी हुऐके इच्छा करेबालासब परिक्षामे पडैछै , जालमे फैसैछै आर बहुते अर्थहीन आर दुखदायी इच्छासिमे डुबैछै , जे आदमीसिके बर्बादी आर सर्वनाशमे डुबाबैछे |
\v 10 कहिनेकी रुपियापैसाके मोह ही सभे खराबीके जड छै | पैसाके लोभमे पडिके कोय कोय बिस्वाससे कुमार्ग महर लाग्ल छै , आर बहुते पीडा से ओकरसिके हृदय छेडले छै |
\v 11 मगर परमेश्वरके जन तुहें यी सभे त्याग आर धार्मिकता , भक्ति , बिश्वास , प्रेम ,स्थिरता आर नम्रताके लक्ष्य राख |
\v 12 बिश्वासके उत्तम लडाई लड | अनन्त जीवन पक्डीके राख | एक्रहैमे तोरा बोलावट भेल रहौ , जब तुहें बहुते साक्षीसिके उपस्थितीमे तोर बिश्वासके अच्छा साक्षी देल्हैं रहे |
\v 13 सभे चीजके जीवन दिएबाला परमेश्वर आर पन्तियास पिलातसके आगु अच्छा गवाही दिएबाला येशु मसीहके सामने,
\v 14 हमे तोरा आदेश दैछियौ कि प्रभु येशु देखा नैपडै तक यी आज्ञाके कलंक आर अपवादसे अलग राख |
\v 15 तब धन्य आर सर्वोच्च , राजासिके महाराजा , प्रभुसिके महाप्रभु उचित समयमे मसीहके आगमनके प्रकट कर्तै |
\v 16 ओकरामे ही अमरत्व छै आर ऊ उटा ज्योतिमे बास करैछै जकर नज्दिक कोय नैज्या सकैछै | ओकरा कोनो आदमी कहियो नैदेखल्कै छे नैते देखे सक्तै | ओकरा ही आदर पराक्रम सभे दिन है | आमिन
\v 17 यी संसारके धनीसिके घमण्डी नै हुऐके आज्ञा दहैं , आर अनिश्चित सम्पतिमे नै मगर अपनासिके सभे चीज प्रसस्तसे उपभोग करे दिएबाला परमेश्वरपर आशा राखक |
\v 18 उसब अच्छा काम करक आर असल काममे धनी , उदारचित आर दानी है |
\v 19 एरंके आप्ने लिए भविष्यके अच्छा जग बैठाबे सकै , ताके उसब ऊ जीवन पक्डीके राखै, जे सच्चेके जीवन छै |
\v 20 तिमोथी जे तोरा सौंप्ल छौ , उटा सुरक्षित राख | भक्तिहीन गन्थन आर खण्डनसब , जे झुठा ज्ञान छै , ओकरा परित्याग कर |
\v 21 यी बातसिके पाछु लागीके कत्ना झन आपन बिश्वासके लक्ष्यसे चुकिके गेलै छे | तोरसंगे अनुग्रह रहौ |
