\id JAS
\ide UTF-8
\rem Copyright Information: Creative Commons Attribution-ShareAlike 0 License
\h યાકૂબનો
\toc1 યાકૂબનો
\toc2 યાકૂબનો
\mt1 James
\mt1 યાકૂબનો
\c 1
\p
\v 1 .પોરમેહેરે એન પ્રભુ ઈસુ ખ્રિસ્તા ચાકાર આંય યાકુબ તુમાહાન વેરાઈ ગીઅલી બાર જાતીયેહેન સલામ આખતાહું.
\v 2 . માઆ બાયાહાંય જોવે તુમાહાન જાતવારૂયા માયના ઉસાબતાહા તોવે હુ તિં આનંદ માની લીયા.
\v 3 . તુમાહાનકખોબાર હેય કા તુમેહે ઈમાના ખાતરી ઓઅઈ જાય તોવે તુમા દિર પોડતા બોની જાહા.
\v 4 . એન તુમા દિર પોડીન રાહા તોવે તુમેહે કા રેઠ હારા ઉસબી, એન તુમા રેઠ હારા બોનાહા, આખા પુરા બોની જાહા, કાંઈજ કોમી નાયં.
\v 5 . જોવે તુમેહેમાઅને યોકતાલ વિદિયા વોસિ પોડે, તોવે પોરમેહેરા પાઆને માગના એન ત્યાલ મીળી જાય.કાહકા પોરમેહેર બાદાહાન ઓહોડાજ દેહે, ઠોપકાડીયા વોગાર.
\v 6 . બાકી બોરહો રાખીન માગા જોજે એન વિચાર કોઈના નાંય. જી માઅહુ વિચાર કોઓહોય તી દોરીયા લાફાઆ રોકા હેય. વારો ત્યાલ જેહે તેહે લેય જાય.
\v 7 . ઓહોડા માઆહાલ આશા નાંય રાખા જોજે કાપોરમેહેરા પાઆને કાંય મીળી.
\v 8 . કાહાકા તો બેન મોના હેય, તો કેસ ચાલ્યો ત્યા ઠેકાણા નાંય.
\v 9 . ગોરીબ વોરગા ખ્રિસ્તી બાહા પોતે મોઠાઈ હોમજી ને સંતોષ માના જોજે.
\v 10 . તેહેજ સુખી માઅહુ ગરિબ રોયન તોવે ખુસી. કાહાકા તો બાથડા ફુલા રોકો કોમાય જાહાય.
\v 11 . દીહી નીગે એન તોપતા મોડે, તોવે બાથાડા જાળાઈ જાય, એન ત્યાફુલ ગોરી પોડી. પોયલા સોબાતા દેખાય તી હંતર&ગ નાશ ઓઅઈ જાય. તેહેજ કોઈન પોયાહાદાર માઅહુ નાશા વાટે ચાલ્યો.
\v 12 . જી માઆહુ માયના ખેમી લી, તો સુખી, કાહાકા જોવે ત્યા ખાતરી ઓઅઈ જાય તોવે ત્યા પોરમેહેરે ત્યાવો માયા રાખનારાહાંન જો જીવના મૂગુટ દાઆ આખ્યો, તો ત્યાલ મીળી.
\v 13 . જોવે માયના ઉસબે તોવે કાદાલ એહે નાંય આખના કા “પોરમેહેર માંઆ માયનો કોઅહે.” પોરમેહેર ખોટામાંય ફાસાય નાંય, કાદાલ ફસાવે નાંય.
\v 14 . જ્યા માયનો ઉસબે તો પોતા ખોટી ઉસે કોઈન લલચાઈને ફસાઈ જાય.
\v 15 . ખોટી ઉસજોવે મોયના વાળીઓઅઈ જાય તોવે પાપાલ જન્મ દેહે. પાપ પાક્ટાઈ જાય, તોવે મોતાલ ઉસબાડેહે.
\v 16 . માંઆ મોયાળા બાહાહાંય, તુમા બૂલાહા માં.
\v 17 . બાદી હારી બેટ એન રેઠ દેનાં, તી યોકાયોકા ઉચરે હેય, ઉજળા ઉસબાદનારા આબા પાઆને. તો ફીરી નાંય જાય, બોદલાતા ઉજાળા આંદારાં નાંઈ બોને.
\v 18 . ત્યે આખા બાદા ઉસબાડીયા ત્યામાંય પોયલા પાક એહે રાઆ હાટી ત્યે ત્યા મોરજ્યે કોઈન સત્ય ગોઠ આખીને આપાહાંન જન્મો દેનો.
\v 19 . માઆ મોયાળા બાહાહાંય, ઈ જાઆંય લીયા. ગોઠ વોનાયા હાટી કાયામ તીયારી રાંઆ જોજે, બોલા હાટી ઝાટ નાંય, એન ઝાટ ખીજવાય જાઆના નાંય.
\v 20 . ખીજવાય જાજેહે તોવે પોરમેહેરે જી કોરા આખ્યા તી નાંય કોઆજેહે.
\v 21 . મેલા બાદા એન ડીગ્ગા ખોટા ટાંકી દીયા, ગરીબ મોન રાખીન તુમેહે માંય જી ગોઠ ઠાંઆલી હેય તી માની લીયા, તી તુમેહે જીવ બોચાવી કોઅહે.
\v 22 . તુમા છેતરાયા મા, ગોઠ વોનાયા જોજે ઓલાહાજ નાંય પૂરી બી કોરા જોજે.
\v 23 . કાહાકા જી માઆહુ ગોઠ વોનાયા બાકિ પૂરી નાય કોઅહે તો એલા માટડા રોકા હેય, જો હારા માંય ત્યા પોતા મુય એઅઈ ગીયો.
\v 24 . એઅઈન પાસે જાતો રોયો, એન ત્યા મુઅ કોહોડો દેખાય ત્યા ફોમ નાંય કોઓયી.
\v 25 . બાકી જોવે આપાહાંન સૂટકો દેનારો રેઠ કાયદાલ એઅજેહે એન ત્યાલ વીળગી રોજેહે, એના વોનાઈન નાંય વિહીરાઇ જાજે, બાકી જીવાનામાંય પૂરાં કોઅજેહે, તોવે આપાં બાદા કામામાંય સુખી રોયા.
\v 26 . જોવે આપા એહે માનજેહે કા આપા ધર્મી હેજે તેરૂ બિજીયેલ તાબે નાંય રાખજેહે, તોવે આપા બૂલીજ ગીયા, એન આપેહે ધર્મ અમથોજ હેય.
\v 27 . દુખી પોહોલાહા એન રાંડાલ્યે થેઅયેહે ખોબાર કાડના એન દુનિયા પાઆને ચોખ્ખા રોએના, ઓજ પોરમેહેર આબા નોજારેમાંય ચોખ્ખો ધર્મ ગોણાય.
\c 2
\p \v 1 . બાયાહાંય, આપેહે પ્રભુ ઈસુ ખ્રિસ્તમાંય ઈમાન થોવ્યો ત્યાલ ચોખ્ખો રાખા જોજે એન મુઊ એઈએન ખોટા ફેર રાખના આરે બેખળાના નાંય.
\v 2 . આહાકા જોવે તુમેહે સોબાયેમાંય યોકતા મોઠા માઆહુ હોના મુંદી એન હારાં ઉજળા ફાડકાં પોવીન યેહે, એન ત્યા આરે ગરીબ માઆહુ બી મોજરાલા ફાડકા પોવીન યેહે,
\v 3 . એન તુમા એલા હારા ફાડકાવાળાલ એઈએન, ત્યાલ આખાહા કા, “ઈહી હારો જાગો હેય, બોહી જો,” એન ગરિબાહાલ તુમા આખતાહા, “તું ઉબો રો,” કા “ઈહી માઆ પાગા પાટલીયે પાંય બોહો,”
\v 4 . તોવે તુમા મુઉ એઅતાહા, એન ખોટા ફેર રાખીન અનીયાય કોઅતાહા, તી નાંય?
\v 5 . માઆ મોયાળા બાયાહાંય, વોનાયા. દુનિયામાંય જ્યા ગરીબ હેતા, ત્યાહાન પોરમેહેરે પોસાંદ કોઓયા, ત્યાહાન ઈમાનમાંય માલદાર બોનાવ્યા, પોરમેહેરે ત્યાવો મોયા રાખનારાહાંન જી રાજ દાઆ આખ્યાંહાં તાંમાંય ગોરીબાહાંલ વારસદાર બોનાવ્યા.
\v 6 . એન તુમા ? તુમાહંય ગરિબાહા માન નાંય રાખ્યા. કાય રે, માલદરેજ તુમાહાન જોર કોઓતેહે એન કોચરીયેમાંય ગોહલી ગોહલી લેઈ જાતેહે, તી નાંય?
\v 7 . એન તુમાહાંન જ્યા પવિત્ર નાવે બાપતિસ્મા લેદા, ત્યા નાવે નીદા ત્યેજ કોઓતેહે, તી નાંય?
\v 8 . બાયબલ મોઠો ઉકુમ આખેહે કા “પોતાલ એહે તોઓ બાહાલ મોયા કોઓ,” ઓ તુમા પાળા તોવે હાંરા. 
\v 9 . બાકી જોવે તુમા મુઊ એઅઈન ફેર રાખા, તોવે તુમા પાપ કોઓતાહા, કાયદા પુરમાણે તુમા ગુનેગારીયા ઠોરીયા.
\v 10 . જોવે આપા બાદાઅ કાયદા પાળજેહે, એન યોક ચૂકી જાજેહે, તોવે આખા કાયદાહા ગુનેગાર બોની ગીયા.
\v 11 . કાહાકા જો પોરમેહેર આપાહાન આખેહે કા “વ્યભિચારમાં કોઓહે,” તો જ આખે કા “ ખૂન માં કોઅહે.” ભલે આપાં વ્યભિચાર નાંય કોઅજેહે, તેરૂ ખૂન કોઓજેહે તોવે આખા કાયદાહા ગુનેગાર ઓઈ ગીયા.
\v 12 . બાયાહાંય, તુમાહાન સૂટા કોઓનારા કાયદા પુરમાણે તુમેહે ન્યાય ઓઅનારો હેય, ઈ ફોમ રાખીન ચાલા એન બોલા.
\v 13 . હાચુલ જી માઆહૂં દયા નાંય કોઅહે, ત્યા નીયા દયા વગાર ચાલી, બાકી દયાવાળો ફીક્કરમાંઆને સુટોજ રોહોય.
\v 14 . જોવે માંઆ બાયાહાંય, યોકતો આખે કા “આંય ઈમાન થોવતાહું,” બાકી ત્યા પુરમાણે ધર્મા કામ નાંય કોઅહે, તોવે ત્યાલ કાય ફાયદો ? ત્યા ઈમાન ત્યાલ બોચાવી કા?
\v 15 . તુમા એહે હોમજા કા યોકતો બાહા કા બાઈ ઉગાડાંજ હેય, એન બુખે મોઓતો હેય,
\v 16 . ત્યાલ તુમેહેમાંઆનો યોકતો આખેહે, “દિર પોડીન જો, તાપી લે એન દારાઈન ખો,” તેરૂ ત્યા ડીલાલ ઈ બાદા જરૂર તી નાંય દેહે, તોવે કાય ફાયદો?
\v 17 . તેહેજ કોઈન ધર્મ કામ વોગાર્યો ઈમાન મોઅલોજ હેય
\v 18 . એન જોવે યોકતો એહે આખે કા “ તુ ઈમાન થોવેહે, આંય તે  ધર્મા કામ કોઅતાહું,” તોવે આંય ઓલાંજ આખતાહુ કા “તોઓ ધર્મા કામ વોગાર્યો ઈમાન દેખાડ, આંય તે ધર્મકામ કોઈન ઈમાન દેખાડતાહું. 
\v 19 . તુ યોકુજ પોરમેહેરાલ માનતોહો ક? હારાકોઓયા, બાકી બૂત હોગો માનેહે એન ત્યા દાકે કાપેહે.”
\v 20 . મૂરખા, ચાલ તુલ દેખાડુ કા ધર્મકામ વોગારીયો બોરહો નકામ્યે હેય.
\v 21 . આપે વોડીલ આબ્રાહામ કોવે નિદોસ સૂટીયો? જોવે ત્યે ત્યા પાહાલ ઈસાકાલ દોરમ દોરત્યેવો બેટાડીયો, નાંય કા?
\v 22 . હોમજ્યો કા? ત્યા ઈમાના આરે ધર્મકામ જોડાયાં, એન એહે કોઈન ત્યા ઈમાન પુરો બોનીયો,
\v 23 . તોવે બાયબાલા ગોઠ ખોરી પોડી કા “આબ્રાહામેપોરમેહેરાવો ઈમાન થોવ્યો, ત્યા લેદે તો નિર્દોશ ગોણાયો” એન પોરમેહેરા મોયાવાળો આખાયો.
\v 24 . હોમાજ પોડી કા? યોખલા ઈમાના કોઈન કાદો નિર્દોશ નાંય સૂટે, બાકી ધર્મકામ બી કોઓહે તોવે.
\v 25 . બીજો દાખલોઃ રાખ બા એલી રામજીણી થેએયે ધર્મકામ કોઓયાં, ખોબાર કાડા યેનલાહાંન ત્યે હાદીયા એન બીજી વાટે દોવાડીયા, તોવે તી નિર્દોશ સૂટી.
\v 26 . ટૂંકમાંય, જેહે જીવા વોગારી કૂડી મોઅલી હેય, તેહે કોઈન ધર્મકામા વોગાર્યો ઈમાન મોઓલોજ હેય.
\c 3
\p \v 1 . બાયાહાંય, તુમા ડીગ્ગેં જાએ ધર્મશિક્ષક નાંય બોને, તી હારા, કાહાકા ધર્મશિક્ષકાહા કોડાક નિયા.
\v 2 . આપા બાદા ડીગ્ગી બુલ કોઓજેહે. જી માઆહું બોલવામાંય બુલ નાંય કોઅહે, તોજ રેઠ હારૉ ગોણાય, કાહાકા ત્યા આખા શરીરાલ તો ગાઠાડી હોકજેહે.
\v 3 . આપા ડાંણગાલ ગાઠાડા હાટી નાથ ગાલજેહે એન ત્યાહાંન આક્લી હોંકજેહે.
\v 4 . બીજો દાખલોઃ જાહાજ મોઠો હેય, એન ચાલાડાં હાટી ત્યાલ મોઠો વારો જોજે તેરૂ વાયહાના ફાલકા કોઈન ફેરવાય, જેહે આકાલનારા આકલેહે તેહે.
\v 5 . જીબીયે તોહોડીજ ગોઠ હેય-વાયહાનીજ હેય, તેરૂ મોઠા મોઠા કોઆડેહે. જાડીયેમાંય દેખ્યાં ને, વાયહાના સીનગા કોઈન કોલી મોઠી દોવ લાગે.
\v 6 . જીબ હોગી ફૂગો હેય, આખી લુચ્ચી દિનિયાં ત્યેમાંય હેય, આપેહે આંગાહામાંય તી યોખલી આખા શરીરાલ બોગાડેહે, બોસક્મળીયોમાઅને ત્યે આગ લાગી જાય, આસે આખા જીવાનચક્રાલ લાગાડેહે.
\v 7 . બાદી જાત્યે જાનાવારે એન ચીડેં, પેટે ચાલનારે એન પાંઆયામાંય રોનારે ગાઠે, એન માઅહેં ત્યાહાન ગાઠડતેહે,
\v 8 . બાકી જીબ યોખલી કાદાલ નાંય ગાઠે લુચ્ચી ઓગીજ નાંય રોય માય ટાકે ઓહોડિ જેર વાળી 
\v 9 . ત્યે કોઈન આપા પ્રભુ આબા સ્તુતિ આખજેહે, ત્યે જ કોઇન આપા પોરમેહેરા બેદ ઉસબાદલા માઆહાન ગાળી દેજેહે. 
\v 10 .યોકુજ મુયામાંઅને સ્તુતિ એન ગાળી નીગે. ઓહોડા નાંય બોનાં જોજે, બાયાહાંય.
\v 11 . યોકુજ જોરામાંઆને મીઠા પાંઆય એન ખારા નીગતા ઓરી કા?
\v 12 . બાયાહાંય, આંજીરીયેલ જૈતુન લાગે કા ? દારાખા વેલીયેલ અંજીર લાગે કા? દારાખા વેલીયેલ અંજીર લાગે કા? તેહેજ કોઈન ખારા જોરામાંઆને મીઠાં પાંઆય નાંય નીગેહે.
\v 13 . તુમેહેમાંય કું વિદિયાવાળો બુદ્ધીવાળો હેય, તી જાણા હાટી ત્યા જીવાન એરાં જોજે. ગોરીબ રોયન હારા કામ કોઓય તો વિદયાવાળો.
\v 14 . બાકી જોવે તુમા ખારી આદરાઈ એન મોનામાંય ટીકા કોઓતાહા તોવે તુમા ફુલાઈ માં જાતા, એન સત્યા વિરૂધ્ધ ખોટી ગોઠ માં આખતા,
\v 15 . કાહાકા ઓહોડી વિદિયા ઉચલીયા પાઆને નાંય યેહે, દુનિયાવાળી હેય, ખોટી ઉસવાળી, સેતાના પાઆને યેહે.
\v 16 . જાંઆ આદરાઈ એન ટીકા તાઆ દામાલ એન બાદી જાત્યેં ખોટેં કામેં.
\v 17 . ઉચલીયા પાઆને વિદિયા પોયલાં તે પવિત્ર હેય, પાસે ત્યાલ શાંતિ ગોમે, મોયા રાખે, હોમજી હોઅકે, કાયામ દયા કોઅહે એન હારાં કામ કોઅહે; ડૉંગ નાંય કોઅહે, મુંઉ એઅઈન ફેર નાંય રાખે.
\v 18 . ધરમા ફળ તોવેજ મીળે જોવે શાંતિયેમાંય બીયારાં ટાકતેંહેં એન શાંતિ કોઅતેંહેં.
\c 4
\p \v 1 . તુમા જુલાતાહા એન તોકરાત કોઓતાહા, તીં કાહા ? તુમેહે આંગાહામાંય તુમેહે ખોટી ઉસ કાયામ ધમાલ કોઓહોય, ત્યા હાટી તીં નાંય?
\v 2 . તુમા કાયને કાય લોગ કોઓતાહા, તી જોવે તુમાહાન નાંય મીળે તોવે ખૂન કોઓતાહા, જુલાતાહા એન તોકરાત કોઓતાહા, તુમાહાન નાંય મીળે કાહાકા તુમા પોરમેહેરા પાઆને નાંય માગતાહા.
\v 3 . એન જોવે તુમા માગતાહા એન તેરૂ તુમાહાન નાંય મીળે, ત્યા કારાણ ઈ હેય કા તુમા ખોટી રીતે માગતાહા, તુમેહે પોતા મોજાયે હાટી માગતાહા.
\v 4 . ઓ લુચ્ચીયાહાંય, જી માઆહુ દુનિયાલ મોયા કોઓહોય, તો પોરમેહેરાલ આડાય કોઓહોય, ઈ તુમાહાન નાંય ખોબાર કા? જી માઆહું દુનિયા મોયા હોદેહે, તો પોરમેહેરા દુશ્માન બોનેહે.
\v 5 . તુમા કાય માનતાહા? કા બાયબલ અમથાજ આખેહે કા “આપેહેમાંય વોહોતી કોરાં હાટી જો જીવ પોરમેહેરે દોવાડ્યો તો ડીગ્ગી ઈયાળી કોઆહોય ?”
\v 6 . તેરૂ ત્યે કોઆતી મોઠી બેટ પોરમેહેરે આપાહાન દેની, કાહાકા બાયબલ એહે આખેહેઃ “પોરમેહેર અબીમાનીયાહાંલ નાંય હાદે, પેન ગરીબાહાલ બેટ દેહે.”
\v 7 . ત્યાહાટી પોરમેહેરા તાબે રોજા.સેતાન હીંગડ્યે રોજા તોવે તો તુમેહે પાઆને દુઉ નાહારી.
\v 8 . પોરમેહેરા પાહાય યેજા, એન તો તુમાહાન પાહાય હાદી. ઓ પાપીયાહાંય, આથ દોવી ટાકા. ઓ પાપીયાહાંય, આથ દોવી ટાકા. ઓ ડૉંગીયાહાંય, તુમેહે મોન ચોખ્ખા કોઆ,
\v 9 . તુમેહે ખરાબ દશા એઅઈન, રોડા એન કોક્ળા. ઓહોના સોડીન, રોડતા મુંડા; આનંદ સોડીન, દુખી ઓઅઈ જાયા.
\v 10 . પોરમેહેરાલ પાગે પોડા, તો તુમાહાન ઉચે કોરી.
\v 11 . બાયાહાંય, યોક બીજાહા ચાડી નાંય કોઓના. જી માઆહું બીજા ચાડી કોઓહે કા બુલ કાડે, તો કાયદા વિરૂદ્ધ બોલે એન કાયદા બુલ કાડે. એન જોવે તુ કાયદા બુલ કાડે તોવે તું કાયદાલ માનતોહો નાંય, તું તે ત્યા નીયા કોઓતોહો.
\v 12 . એન તેરૂ કાયદા કાડનારો યોકુજ હેય. તોજ નીયા કોઓનારો હેય, તોજ બોચાવે, તોજ નાસ કોઓહે. બીજાહા નીયા કોઓનારો તું કોહોડો?
\v 13 . એન તુમા એહે આખતાહા કા “આજે નાંય તે હાકાળ આમા ફલાણા ગામ જાહું, તાંઆ બારખાન મોયના રોઈન દંદો કોઅહું એન પોયહા જમા કોઅહુ.” તોવે વોનાયા.
\v 14 . હાકાળ કાય ઉસબી, તી તુમાહાન કેસરે ખોબાર? તુમેહે જીંદગી કાય હેય? ધૂવરા જ હેતા- બેન ગેડી દેખાહાય એન વોહોરી જાહાય.
\v 15 . ત્યા બોદલે એહે આખા જોજે “પ્રભુવા મરજી ઓરી, તોવે જીવાન રોહોય એન ફલાણા ફલાણા કામ કોઅહું.”
\v 16 . ત્યા બોદલે તુમા ફુલાઈ જાયને ખુશી ઓઅઈ જાતાહા, અહોડાં ફુલાઈ જાઆના કાયામ નાંય હારાં.
\v 17 . કાય કામ કોઅના હારા હેય, ઈ જાઆયન પાસે તી નાંય કોઅહે, તોવે પાપ લાગે.
\c 5
\p \v 1 . ઓ માલદાર માઆહાંય, તુમાહાન યેઈ જાનારા દુખાહા લેદે રોડતા એન બોબલતા મુંડા.
\v 2 . તુમેહે માલમીલકાત હેદાઈ ગીઈ કિમતી ફાડકે વોળાઈ ગીયે,
\v 3 . તુમેહે હોના ચાદી કીટાઈ ગીયાં, એન ત્યા કીટ તુમેહે વિરૂદ્ધ સાક્ષી દેહે- તીજ કીટ તુમેહે ડીલાલ લાગી, આગ એહે ખાઈ જાય. તુમાહાંય જી ટોળો કોઓયા તી સેલ્લા નીયાયે તુમેહે શિક્ષાયે હાટી.
\v 4 . કાંબારાહાંન હાદીન તુમાહાંય પાક વાડાવ્યો, એન ત્યાહા મજુરી બાકી રાખી, તી બોમલેહે તી તુમા વોનાતાહા કા? ત્યા તુમેહે પાક ગોઓ લેઈ યેનો, એન ત્યાહા અવાજ ગોતીવાળો પોરમેહેર વોનાયોહો.
\v 5 . દુનિયાંમાંય તુમાહાય મોજા કોઓયેલ, સુખ બોગવ્યાં. જો દીહી બીજે મોઓય જાત, તો દીહી તુમે મોના ઈચ્છા કાંય નાંય બાકી રાખી.
\v 6 . નિર્દોસ માંઆહાલ કોચરીયેમાંય લેઈ જાઈન માઆઈ ટાક્યા,એન ત્યા ઓગાજ રોયા.
\v 7 . બાયાહાંય, પ્રભુ યેહે તાઉં લોગું તો દિર પોડીન વાટ એઅહે. ખેડુત દીર પોડીન પોયલા પાંઆઈ એન છેલ્લા પાઆયા વાટ એઅહે.
\v 8 . તેહેજ કોઈન તુમા હોગા વાટ એઅતા રોજા. એન નોવી ઈમાત રાખા, કાહાકા પ્રભુવા દીહી યી ગીયો.
\v 9 . બાયાહાંય યોક બીજાહા હુમે ટુટરીયા નાંય કોઓના, તોવે તુમા નીયામાંય બોચી જાહા- નીયા કોઓનારો આમી યેહે.
\v 10 . કેહે કોઈન દીર પોડીન દુખ વેઠા જોજે, ત્યા દાખલો પ્રભુવા બોગાત માંઆહું, પોરમેહેરા ગોઠ આખી ગીયા, ત્યા હેતા.
\v 11 . ત્યા ખેમી રોયા, ત્યાહાન આપા સુખી આખજેહે. અયુબ ખેમી રોયો, તી તુમાહાન ખોબાર હેય, એન પ્રભુવે હોરવાળે કાય કોઆડીયા, તી તુમાહાંય દેખ્યા, કાહાકા પ્રભુ ડીગ્ગો મોયાળુ હેય એન ડીગ્ગી દયા કોઅહે.
\v 12 . માંઆ બાયાહાંય, યોક  ગોઠ હેય. હોમ ખાઆના નાંય, જૂગા કોઈન નાંય, દોરત્યે કોઈન નાંય, બીજા કાંય બી હોમ નાંય. “હા” આખના ઓરી, તોવે હા આખા, એન નાંય તોવે નાંય. એહે કોઈન નીયામાંય તુમા બોચી જાહા.
\v 13 . બાયાહાંય,જોવે તુમેહેમાંઆનો યોકતો દુખી હેય, તોવે ત્યાલ પ્રાર્થના કોરાં જોજે. જોવે યોકતો આનંદમાંય હેય, ત્યાલ પોરમેહેરા ગીત આખા જોજે.
\v 14 . જોવે યોકતો માંદો પોડે, તોવે ધર્મમંડળિયે વોડીલાલ હાદા જોજે, એન ત્યા યેઈન ત્યા હાટી પ્રાર્થાના કોઓય, એન પ્રભુવા નાંવ લેઈન ત્યાલ તેલ ચોપડી.
\v 15 . એન બોરાહાવાળી પ્રાર્થના દુખી માઆહાંન બોચાવી, પ્રભુ ત્યાલ ઉબો કોરી, એન ત્યે જી પાપ કોઓયા ઓરી, તી માફ ઓઅય જાય.
\v 16 . ત્યા હાટી યોક બીજાલ તુમેહે પાપ કબુલી લીયા, યોક બિજાહા હાટી પ્રાર્થના  કોઆ હારા ઓઅઈ જાં હાટી. કાહાકા પોરમેહેરા માટડા પ્રાર્થના ડીગ્ગી અસર કોઅહે.
\v 17 . એલીયા આપેહે રોકોજ માટડૉ આતો. ત્યેં ખુબ પ્રાર્થના કોઓયી કા “પાંઆય નાંય યાંઆ જોજે,” એન હાડાતિન વોરાહા લોગું પાંઆય યેનોજ નાંય.
\v 18 . પાસે પાંઆયા હાટી પ્રાર્થના કોઓયી, એન “જૂગામાઆને પાંઆય યેનો એન દોરત્યેમાંય હારા પાક્યા.”
\v 19 . માંઆ બાયાહાંય, તુમેહેમાઆનો યોક્તો સત્ય મારગાંમાઆને ટાકી પોડીયે ઓરી, એન યોકતો બીજો ત્યાલ હોમજાડીન વાળી લેઈ યેહે,
\v 20 . તોવે ઈ જાઆઈ લીયા કા જી માઆહુ પાપીયાલ હોમજાડીન વાળી લેઈ યેહે, તો ત્યા જીવ મોતામાઆને બોચાવે, એન ડીગલાબંદ પાપ માફ કોઆડે.
