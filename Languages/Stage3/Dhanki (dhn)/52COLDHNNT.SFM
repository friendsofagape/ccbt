\id COL
\ide UTF-8
\rem Copyright Information: Creative Commons Attribution-ShareAlike 0 License
\h કલોસ્સીઓને પત્ર
\toc1 કલોસ્સીઓને પત્ર
\toc2 કલોસ્સીઓને પત્ર
\mt1 Colossians
\mt1 કલોસ્સીઓને પત્ર
\c 1
\p
\v 1 . દેવને ઈચાર પરમાને ઈસુ ખીરીસતાનાં દવાડેલ સેવક પાવુલ અન ભાવુસ તિમોથી.
\v 2 . ક્લોસી મંડળીને પવિતર અન ઈસવાસી લોકાં સાહવર લીખેલ કાગદ, દેવ આપલે બાહાસની દયે અન શાંતી તુમાલા મીળું દે.
\v 3 . જદવ-જદવ આમી તુમને સાટી પરાથના કરજહ તદવ આપલે પરભુ ઈસુ ખીરીસતાનાં બાહાસ, જો દેવ આહાં તેલાં આમી આભાર માનજહન.
\v 4 . કાહાકાં ઈસુ ખીરીસતા વરનાં તુમના ઈસવાસ/ વિશ્વાસ અન પવિતર લોકાં સાહ વર તુમની મયે આમી આયક નાહામ.
\v 5 . જદવ તુમી દેવની બેશ ગોઠ જી ખરી આહાં તી પુડલે વખત આયકલાં તદવ તે કન મીળહ તી દારકાની/સરગની આશા તુમાલા ખબર પડની, તાહાં તુમના ઈસવાસ અન મયે તે દારકાને આસના આધાર આહાં.
\v 6 . દેવની બેશ ગોઠ તુમી પુડલે વખત આયકીની દેવની દયે તે ખરી ગોઠ પન સુમજલા/ સમજલાં તદવ તુમનેમાં જીસા ફળ લયનેલ અન પસરનેલ તીસા આખે દુનેમાં પસરીની ફળ લયની.
\v 7 . યી ગોઠ તુમી આંમને મયેના ભાવુસ એપાફીરાસપાસુન સીકલા,તો આમના ભારુસા પવાયજ ઈસા ખીરીસતાના સેવક આહા.
\v 8 . પવીતર આતમાની તુમાલા દીદીહી તે મયેની ગોઠ તોજ આમાલા સાંગના.
\v 9 . તાહાં તુમની ગોઠ આયાકનાંવા તહુન તુમને સાટી પરાથનાં કરુલા નીંચુકજન,દેવપાસી ઈસાં માંગજહન,કા દેવ તેને ઈચારને અકલકન તુમાલા ભરપુર કરીલ અન પવીતર આતમા તુમાલા અકલ નીં સુમજ શક્તિ દીલ.
\v 10 . તાહાં દેવલા ગમ તીસાં જગસે અન પરભુલા ખુસી હુય ઈસાં આખાંકરસે ,આખે જાતનાં બેસ કામાંકન તુમાનાં જીવન ફળ દે ઈસાં હુયીલ અન દેવને અકલમાં તુમીં વદેસેલ.
\v 11 . દેવને મોઠાયને તાકતકન યેહે તે આખે જોરકન સકતીવાળા હુયજા તાહાં તુની આખેમાં ધીર પડી ખમસેલ યીજ તુમને સાટી આમની પરાથનાં આહા.
\v 12 .તાહા હાવુંસમાં દેવબાહાસલા આભાર માનજા તોજ તુમાલા ઉજેડને
\v 13 . તો આપલા આધારાને રાજને સતા માસુન બચવીની તેને મયેને પોસાને રાજમા હાસવીની લયના હા .
\v 14 . તેકન આપલા બચાવ અન પાપની માફી આહા.
\v 15 . ખીરીસતા દેખાયજ નીહીં ઈસે દેવના રુપ આહા,તો પીહલા જલમેલ પોસા અન આખે ઉપજમાં બેસમાં બેસ આહા.
\v 16 .કાહા કા આખેસા ઉપજ તેકમ હુયનાહા. જુગમાં અન ભુંયવર જી દીસહ અન નીંદીસ તીં આખાં, રાજગાદી,કા રાજ,અધીકારી કા સવાવાળા તી આખાં દેકન અન તેને સાટી ઉપેજ હુયનાં.
\v 17 .તો આખે કરતાં પુડલા આહા અન તેકન આખાં બરાબર ગોઠવાયજી રહતાહાં.
\v 18 .તો તેને આંગના મંજ મંડળીના સીર આહા,તોજ તે આંગને જીવનના સરુવાત આહા,તો દેવના પુડલા જલમેલ આહા અન તેલાજ આખેમાં પીહલી જાગા મીળ તે સાટી તેલા મરનમાંસુન જીતાં કરાં.
\v 19 .ખીરીસતામાં દેવના આખે જાતના ગુન પુરેપુર રહત ઈસાં તેલા ગમનાં.
\v 20 .અન દેવ તેને પોસાકન આખે દુનેલા તેપાસી લયુલા નકી કરના.તેને પોસાનીં કુરુસવર ચળવળ રગતકન જુગમાંસલા અન ધરતીવરલાં આખે સાહલા તેને હારી સુમજા કરના.
\v 21 . પૂળ તુમી દેવ પાસુન હુંન ખોબ દુર હતાસ તુમના વેટ કામમાં અન ઈચાર કન તેના દુશ્મન હતાસ,
\v 22 . પન તેને આગને મરન કન દેવ તુમાલાં તેના દોસતાર બનવનાહા,તાહાં તો તુમાલા તેને વંગ પવિતર ચોખાં, અન નીરકુસ ઉભાં કરીલ.
\v 23 . તાહાં તુમી તુમને ઈસવાસમાં હિલે વગર ખર રડીની જી બેશ ગોઠ તુમી આયક નાહાસ તેને આશામાં તુમી ફિરી નોકો જાશે યી બેશ ગોઠ આખે દુનેલાં ઉધાટ કરીહી અનમાં પાવુલ તેનાં સેવક હુંયના હાવ.
\v 24 . તુમને સાટી આતાં માં જી દુઃખ ભોગવાળા તેમાં હાવુંસમાં આહાંવ ખીરીસતાનાં આંગ જી મંડળી આડા તેને સાટી ખીરીસતાનાં દુઃખ જી બાકી આડાં
\v 25 . તુમને બેશને સાટી દેવજ માલા મંડળીનાં સેવક ઠરાવી ની યી કામ સોપનાહાં તી કામ ત કામ ત તેની બેશ ગોઠ બેશ કરી ઉધાડ કરુંલા તીજ આહાં.
\v 26 . તી બેશ ગોઠ પુડ પાસુન આતાં ધર આખે માનસા સાહમાં ગુપીત રાખેલ પન આતાં તેને લોકાં સાહલાં તી ઉધાડ કારનાહાં.
\v 27 . યહુદી વગરને સાહમાં આતાં ઉધાડ હુંયેલ ગુપીત ગોઠનાં માન-પાનની કિમત કાંય આહાં તી તેહને લોકાં સાહલાં સાંગુલા દેવ ઈચાર કરના તુમનેમાં ખીરીસતા આહાં અન તુમાલાં તેને મોઠાયનાં ભાગ મિડિલ ઈસી આશા તીજ તી ગુપીત ગોઠ આહાં.
\v 28 . તાહાં આમી આખે માનસા સાહમાં ખીરીસતાની ગોઠ ભાસન કરજહન, આમી આખે માનસા સાહલાં પૂરે અકલ કન ચેતવની દીની સિકવજ હન ઈસા કરી દરેક માનુસ ખીરીસતામાં જોડાયજીની પૂરેપુરા હુંયેલ ઈસા દેવને વંગ ઉભાં કરી શકું.
\v 29 . તેને સાટીમાં માનેમાં કામ કરહ તે મોઠે સકતી કન જીવ ટાંકી મેહનત કરાહાં.
\c 2
\p \v 1 . તુમને સાટી અન લાવોદીકેમાં આહાંત તેહને સાટી અન જે માલા ટોન્ડા-ટોન ની હેરલાં તેહને સાટી માં કોડાક મેહનત કરી રહનાવ તી તુમાલાં સાંગુલાં માગાહાં.
\v 2 . માને મેહનત કન તેહને મનમાં હેમાત  યેવલા અન તે મયેમાં યેક દુસરે હારી જોડાય જી રહુલાં પડ, ખરી સુમજ શકતી મીડુંલા અન તે કન તેહાલાં પૂરી ખાતરી મીડુંલા પડ, તાહાં તે દેવની ગુપીત ગોઠ જાનતીલ તી ગુપીત ગોઠ ખીરીસતાની આહાં.
\v 3 . ખીરીસતા પૂરેપૂર અકલના કોઠાર આહા. 
\v 4 . બેસ બેસ સાગીની કુની તુમાલા ઠગુલા નીપડ તાહા યે આખા માં સાંગાહા  
\v 5 . માં તુંમાપાસુન દુર આહાવ તરી માના મન તુમને હારી આહા ખીરીસતા વરલે તુમને ઈસવાસમાં તુમી બરાબર રહતાહાસ તી હેરીની માલા ખુશી હુંયહ.
\v 6 . તાહા તુમી જીસા પરભુ ઈસુ ખીરીસતાલા માલીક ઈસા બોલવી લીનાસ તીસા તેનેમાં  એક હુંયી રહજા. 
\v 7 . ખીરીસતામાં તુમના મૂળ વન્ડ ઉતારીની તેનેમાં બાંદાયજી રહજા તુમાલા જી સિકસન મિડનાહાં તે કન ઈસવાસમાં બરાબર રહીની પૂરેપુર મન કન આભાર માનજા.
\v 8 . ઠગી ટાંક ઈસે માનુસને નકામની અકલ તુમાલાં બાંદી નીટાક તેની કાળજી રાખજા. ઈસી અકલ ખીરીસતા પાસુન નિહી પન આડા-વડીલ પાસુન યીયેલ રીત-રીવાજ અન દુને વર સત્તા ચાલવનાર ભુતા પાસુન આહાં.
\v 9 . દેવનાં ગુન પૂરે-પૂરાં ખીરીસતામાં આહાંત
\v 10 . આખે ભુતાસે અન અધિકાર વર ખીરીસતાની સત્તા આહાં, તેને હારી જોડાયનાસ તાહાં તેનેમાં તુમીહી પૂરે-પૂરાં આહાંસ. 
\v 11 .   આપલે ખીરીસતાને હારી જોડાયનાંવ તાહાં તે કન આપલે સુન્નત રીત હુંયી ગય, યી રીત માનસા કન કરેલ નિહી, પન ખીરીસતા કન હુંયનિહી, તાહાં પાપી આંગને સત્તા માસુન આપલે છુટી જાય જહન.
\v 12 . બાપ્તિસમામાં તુમી તેને હારી તુમાલાં પૂરી દિદા, ખીરીસતાલાં મરેલમાનુસ ઉઠાડના તે દેવને શકતી વર તુમી ઈસવાસ પામનાસ, તાહાં તે ઈસવાસ કનને બાપ્તિસમામાજ  તુમી તેને હારી તુમાલાં હી ઉઠાડા.
\v 13 . પુડ તુમી તુમને આંગમાં સુન્નત રીત વગરનાં હતાસ, તુમી યહુદી વગરનાંની પાપી હતાસ,તાહાં મરેલાં હતાસ, તરીપન તુમના આખાં પાપ માફ કરીની તેને હારી જીતા કરના.
\v 14 . આપલે ઈરુદ બોલહ તે લીગાડના ખાતાં અન લાગું પડતાહાં તે કાયદાસે લીખન હારી તો તેને કુરુસ વર ખીલા ઠોકીની નાબુદ કરનાત. 
\v 15 . ભુતાસે રાજમાસલી સત્તા અન અધિકાર ખીરીસતા કુરુસ વર ઠામટી લીના, અન તો જીતના તાહાં તેહાલાં બાદાયનેલ હારી ઈસા ઉધાર લી હીંડના.
\v 16 . તાહાં ખાવલાં યેવલાં ગોઠમાં કા, ની ત સન કન નવા ચાંદ પાડુંલા તેમાં કા, પવિતર દિશ પાળુંલા તેમાં કા, કુનાલાં તુમની ભૂલ ની કાળાંયજ.
\v 17 . યીઆખાં હુયુલાં હતાં તેની સાહાલા આહા,પન તેના ખરા અરથા ખીરીસતા આહા.
\v 18 . નમીની રહતાહાં ઈસા દાખવતાહાં  અન દુતાસી સેવા કરુંલા હાવુસ કરતાહાં, તેહાલાં જી દરસન હુંયનાહાં તેને આધારી દુનેનાં ઈચાર કરીની મોઠવાય કરતાહાં, ઈસા માનસા તુમા વર ભૂલ કાડતીલ તેની કાળજી રાખજા.
\v 19 . ઈસા માનસા ખીરીસતા જો મંડળીનાં સીર/ ડોકી આહાં તેલાં ધરી ની રહત, યે સીર/ડોકી હારી આખાં આંગ સાંદા અન સીરાકન ગોઠવાયજીની દેવને ખાના કન વાહડત જાહાં. 
\v 20 . તુમી ખીરીસતાને હારી મરીની ભુતાસે સત્તા માસુન છુટા હુંયેલ હવાસ ત દુને સારકાં કાહાં જગતા હાંસ.?
\v 21 . હાનમાં લેવલાં નિહી ચાખી હેરુલાં નિહી ની હાત લાવુલા નિહી ઈસી રીત પાળુંલા કાસા જાગા દેતાહાસ.?
\v 22 . તી આખાં વાપરીનીજ ખલાસ હુંયી જાતાહાં યે આખે રીત રીવાજ માનસાસા હુકુમની સીકસન આહાં.
\v 23 . પદરલાં નમ તીસા સેવા કરુંલા, નમીની રહુલાં ઈસા દાખવુંલા, અન પદરને આંગલા દુઃખ દેવલા યે આખાં અકલ ઈસા સુમજ તાહાં પન આંગલા કપજામાં લેવલાં ઈસે ગોઠ કન ફાયદા નિહી.
\c 3
\p \v 1 . તુમાલા ખીરીસતાને હારી ઉઠાડાહવા ત, જઠ ખીરીસતા દેવને જેવે હાતી બીસેલ આહાં તઠલે ગોઠની ગવસ કરા.
\v 2 . દુનેને ગોઠ વર નિહી પન વરલે ગોઠ વર મન થવાં. 
\v 3 . કાસાકાં, ખીરીસતાને હારી તુમી મરી ગેહેસ, તુમના જીવન તેને હારી દેવમાં ગુપીત રાખાહાં.
\v 4 . ખીરીસતા તુમનાં જીવન આહાં, જદવ તો ઉધાડ યીલ તદવ તુમી પન તેને હારી તેને મોઠાયમાં ઉધાડ હુંયસે.
\v 5 . તાહાં દુનેનાં કામા મંજ સીનાળી વેટ કામા વેટ તલપ, વેટ ઈચાર, પયસાનાં લોભ જી મુરતી પુંજા સાંગાયજ, યે આખાં તુમને માસુન કાળી ટાંકા.
\v 6 . ઈસે ગોઠમાં જે દેવલાં ની માનત તેહવર દેવની રગ યીલ.
\v 7 . તુમી પન પુડ ઈસા કામાં કર હતાસ.
\v 8 . આતાં રગ, ખાકની, વેટ કામાં ટીકા, વેટ બોલી યે આખે પાસુન તુમી દુર રહુલા પડ.
\v 9 . એક દુસરેલાં  ઠગસે નોકો કાહાકાં  તુમી જૂની બોલી ચાલી ટાંકી દીનાહાંસ.
\v 10 . અન તુમી નવાં માનુસ ઈસા હુંયી  ગેહેસ યે નવા માનુસલાં ઉપેજ કરનાર દેવ કાયીમ નવા કરત જાહાં તે કન તુમી દેવલા પૂરે-પૂરાં  વળખસે.
\v 11 . નવે જીવનમાં ગીરીક કા, યહુદી રીતવાળા કા, રીતવગરનાં, વાયલે જાતિનાં કા, વાયલે દેશનાં, બાંધાયનેલ હારી કા, સુટક ઈસા ફેર નિહી પન ખીરીસતાજ આખાં આહાં અન આખે સાહમાં આહાં.
\v 12 . ઈસા તુમી દેવનાં લોક આહાંસ, તો તુમા વર મયે કરહ અન તુમાલા તેનાં લોકાં ઈસા નીવડી કાળનાહાં, તાહાં તુમી દયેનાં, મયેનાં ની ગરીબ રહજા, મનમાં નમીની પૂરે-પૂરાં ખમજા.
\v 13 . એક દુસરેનાં ખમીની રહજા કુનાને હારી ઝગડા હવાત ખીરીસતા તુમાલા માફ કરના તીસાં તુમી પન માફ કરાં.
\v 14 . યે આખેસે કરતાં પૂરે-પૂરાં બેશ  ગુનસા બંદન જી મયે આહાં તી લીલે.
\v 15 . ખીરીસતા જી શાંતિ દેહે તી તુમને મનમાં પૂરે-પૂરાં રહું દે, કાહાકાં યે શાંતીને સાટી દેવ તુમાલા એક આંગ ઈસા રહુંલા બોલવ નાહાં અન આભાર માનજા. 
\v 16 . ખીરીસતાનાં સંદેશ પૂરે-પૂરાં તુમને મનમાં રહું દે, પૂરે અકલ કન એક દુસરેલાં સિકસન દીજા, તુમને મનમાં આભાર હારી ગાના લાવાં , દેવલા વાનીની પવિતર ગાના લાવાં.
\v 17 . તુમી જી કાહી બોલતા હાંસ કા, કરતાહાસ તી આખાં ખીરીસતાને નાવી હુયુલા  પડ તે કન દેવ બાહાસલાં આભાર માનાં.
\v 18 . બાયકાં,તુમીં તુમને ગોહોલા માનીં નીં રહા કાહા,કા ખીરીસતામાં તીંજ તુમાલા બેસ પટહ.
\v 19 . ગોહો તુમને બાયકાસાહલા મયે કરા,તેહને હારી કડક વરતન નોકો રાખા.
\v 20 . પોસાં તુમને આસબાહાસલા આખે ગોટમાં માંનીની રહજા તી પરભુલા ગમહ.
\v 21 . આસબાહાસ તુમી તુમને પોસાં સાહાલાં ખીજવસે નોકો,ની ત તે નીરાસ હુયી જાતીલ.
\v 22 . હારી તુમી તુમને દુનેને માલીક સાહલા  આખે ગોટમાં માનીની રહા તુમાલા નદવતીલ તદવ તેહને ભેવાયે નીહી પન ઈમાનદારીકન દેવના ભેદ રાખીની રહા.
\v 23 . તુમી જી કાહી કામ કરા તી માનસાસે સાટી નીહી,પન પરભુ સાટી આહા ઈસા સુમજીની પુરે મનકન કરા.
\v 24 . કાહાકાં  તુમી પરભુની સેવા કરતાહાસ તાહાં તુમના બદલા દેવ પાસુન વરસા મિળીલ ઈસા તુમી જાનતાહાસ. 
\v 25 . જે ખોટાં કરતાહાં તેહાલાં તેનાં બદલા મીળીલ, દેવ પાસી ગરીબ હરીબના ફેર નિહી.
\c 4
\p \v 1 . માલિક આહાંસ તુમી તુમના મોઠા માલીક સરગમાં આહા ઈસાં સુમજીની તુમી તુમને હારીસાહલાખરે ખરે રીતી અન બેસ ચાલવજા.
\v 2 . જાગતા રડીની પરાથના ચાલુજ રાખા અન દેવના આભાર માના.
\v 3 . ખીરીસતાને ગુપીત ગોટને સાટી માં બાદાયનેલ આહાંવ તી ગુપીત ગોઠ સાગુલા બેસ મીળ ઈસાં આમને સાટીપરાથના કરા.
\v 4 . તાહા માલા જીસાં બોલુલા પડ તીસાં બોલીની તી ગુપીત ગોટ ઉધાર કરીન.
\v 5 . ઈસવાસ નીકરત તેહને હારી ચતુર રહજા ટાયીમના બેસ ઉપેગ કરા.
\v 6 .તુમીની બોલી ગુળી મુળી રહુલા પડ. યેક યેકલા કીસાહ જાબ દેવલા તી જાની લીજા
\v 7 . મયેના ભાવુસ તુખીક્સ જો ખરા સેવક અન પરભુને કામમાં ભાગીદાર આહા તો માની આખી ગોટ તુમાલા સાગીલ.
\v 8 . આમની ગોઠ તુમાલા ખબર પડ અન તે કન તુમાલા દિલાસા મીળી તે સાટી માં તેલાં તુમા પાસી દવાડાહાં.
\v 9 . તેને હારી મયેનાં અન ખરાં ભાવુસ ઓને સીમ સલાહી દવાદાહાં તો તુમને મંડળીનાં આહાં તે તુમાલા અઠવી ગોઠ સાંગતીલ.
\v 10 . માને હારી જેલમાં આહાં તો અરીસતરકેસ તુમાલા સલામ સાંગાહ, તીસા બારનાબાસનાં ભાવુસ મારક તુમાલા સલામ સાંગાહ તેની ખબર તુમાલા મીળ નિહી, તો યીલ તાહાં તેલાં બોલવી લીજા.
\v 11 . ઈસુ કરી સાંગત તો યુસતસ તુમાલા સલામ સાંગાહ યહુદી માસલાં યે  તીન જ દેવને રાજને સાટી માને હારી ભાગીદાર રહીની માલા ખોબ મજત કરતાહા.
\v 12 . ઈસુ ખીરીસતાના સેવક અન તુમનેમાસલા  એફાંપીરસ તુમાલા સલામ સાગહ,તુમી દેવના ઈચાર પુરેપુર માનીની તુમી બરાબર રહુ લા અન આખે  ગોટમાં જાનકાર હુયીની ખાતરી મેળવુલા ઈસા આખે ટાયીમમાં ખરે  મનકન તો ખોબ પરાથનાં કરહ.
\v 13 . યો તુમને સાટી અન લાવોદીઠી અન હીરાપોલીસમાં આહાત તે ભાવુસેસ સાટી ખોબ મેહનત કરી રહનાહા તેની માં પદર સાકસી દેહે.
\v 14 . આપાલા મયેના ડાકટર લુક ની દેમાસ તુંમાંલા સલામ સાગતાહા.
\v 15 . લાવોડીકીમાંસલે ભાવુંસાસલા નુફાને ઘર ગોળા હુયહ તે મંડળીલા આમની સલામ સાગજા.
\v 16 . તુમી યી કાગદ વાચીની તાહા લવોદીકેને મંડળી લાપન વાચુલા દીજા તીસા લવોદીકેલાહુન યેહે તી કાગદ તુમીપન વાચા.
\v 17 . આરકી પાસલા સાગજા કા પરભુને સેવામાં તેલા જી કામ સોપાહા તી પુરા કરુંલા કાળજી રાખીલ.
\v 18 . માં પાવુલ માને હાતકન યી લીખીની તુમાલા સલામ સાંગાહા માં બાદાયનેલ આહાવ તી ભુલસે નોકો,દેવની મયે તુમને હારી રહુંદે, આમીન.  
