\id 2CO
\ide UTF-8
\rem Copyright information: Creative Commons Attribution- ShareAlike 4.0 License
\h 2 कुरिन्थियों
\toc1 2 कुरिन्थियों
\toc2 2 कुरिन्थियों
\mt1 2 Corinthians
\mt1 2 कुरिन्थियों
\c 1
\p
\v 1 मी पौलुस कि तरफां बटी जु कि परमेश्वर कि इच्छा से यीशु मसीह को प्रेरित छौं, अर भै थिमुथियुस कि तरफां बटी कुरिन्थुस मा परमेश्वर कि मण्डलि कु अर सैरा अखया का भक्त लोगुं कु नमस्कार ।
\v 2 तुम तैं हमरा पिता परमेश्वर अर प्रभु यीशु मसीह कि तरफां बटी किरपा अर शान्ति मिलु ।
\v 3 हमारा प्रभु यीशु मसीह का परमेश्वर अर पिता परमेश्वर को धन्यबाद हो जु मायादार पिता अर समस्त शान्ति देण वळु परमेश्वर च ।
\v 4 उ हमतै हमारा सब दुखों मा शान्ति देंदु, कि हम भि ऊंतै जु दुखों मा छन शान्ति दे सकां जन परमेश्वर न हमतैं दीनि ।
\v 5 किलैकि जन हम मसीह का दुखों मा जादा हिस्सादार होन्दां उनि हम शान्ति मा भि मसीह का द्वारा जादा हिस्सादार होन्दां ।
\v 6 जु हम दुख उठौन्दां ता इन इलै च कि तुमतै शान्ति मिलु अर तुमारो उद्धार हो, जु हमतैं शान्ति मिल्दि ता इन इलै च कि तुम तैं भि शान्ति मिलु, जुकि तुम ऊं दुखों मा सबर रखि सक्यां, जौं दुखों तैं हम भि सैंणा छां ।
\v 7 तुमारा बारा मा हमारी आस अटल च किलैकि हम इन जणदा छां कि जन कै तुम हमारा दुख मुसीबतों मा हिस्सेदार छां तनी कै हमारी शान्ति मा भि हिस्सेदार छां ।
\v 8 हे भयों हम इन चंदां कि तुम हमारा ऊं दुखों से अजांण रवां जु हमुन आसिया मा उठैनि, हम इन गरा बोझ तौळा दबिगे छा जु हमारा सैंण से भैर छौ इख तक कि हमुन ज्यूंदा रैणै कि आस भि छोड़ेलि छै।
\v 9 इख तक कि हमुन अपंणा मन मा इन समझेलि छौ कि जन हमतैं मौत कि सजा मिलिगे हो, इन इलै ह्वे कि हम अपंणा आप पर ना पर परमेश्वर पर विश्वास करां जु मुर्दों तैं ज्यूंदु करदु ।
\v 10 वेन हमतैं मौत का इथगा बड़ा संकट से बचै, अर अगनै भि बचालु; अर वे पर हमारि इन आस चा कि उ हमतै अगनै भि बचांणु रालु ।
\v 11 तुम भि हमुकु प्रार्थना कैरिकि ये काम मा हमारी मदद करिल्या कि जु वरदान भौत लोगुं बटी हमतैं मिलि, इलै भौत लोग हमारि तरफां बटी धन्यबाद करुनु ।
\v 12 हमतै ईं बात पर गर्व चा अर हमारि अन्तरात्मा भि ईं बात कि गवै देन्दि कि ईं दुनिया मां अर खास कैरिके तुमारा बीच मा हमारु सभौ परमेश्वर का लैख इन पवित्र अर सच्चु छौ, जु शरीर का ज्ञान से ना पर परमेश्वर कि किरपा से छौ |
\v 13 जौं बातुं तैं तुम पढ़दां अर समझद्यां ऊं बातुं छोड़िके हम अपणि चिठ्यूं मा और कुछ नि लिखदां, अर मीतैं या आस चा कि तुम यूं बातुं तैं आखरि तक भि मनणा रैल्या ।
\v 14 जन तुम मा बटी कथगुंनि माणेलि कि हम तुमुकु घमण्ड को कारण छां, उनि तुम भि प्रभु यीशु का औंण का दिन मा हमुकु घमण्ड को कारण ठैरिल्या ।
\v 15 ये ही भरोसा से मि इन चान्दु छौ कि पैलि मि तुम मु औं कि तुम तैं एक हौर दान मिलु;
\v 16 मेरी मनसा त इन च कि मकिदुनिया जान्दि बगत पैलि तुम मु औं, अर मकिदुनिया बटि वापिस औन्दि बगत फिर तुम मु औं, अर तुम मी तैं यहूदिया कि यात्रा कु कुछ अगनै तक पौंछयां ।
\v 17 इलै मिन जु या इच्छा कैरि छै ता क्या मिन चबळाट दिखै ? या जु मि कन चान्दु ता क्या शरीर का अनुसार कन चान्दु कि मि अपणि बातूं मा 'हाँ हाँ' भि बोलु अर 'ना ना' भि बोलु ।
\v 18 परमेश्वर सच्चु गवाह च कि हमारा वे वचन मा जु हमुन तुम मु बोलि हां अर ना द्वी बात नि ह्वे सकदिन ।
\v 19 किलैकि परमेश्वर का नौना यीशु मसीह जै को परचार सिलवानुस न तिमुथियुसन अर मिन तुमारा बीच कैरी वेमा कभि हां ता कभि ना इन नी चा पर वेमा ता बस हां ही हां चा ।
\v 20 किलैकि परमेश्वर कि जथगा भि करार छिन, उ यीशु मां हां होन्दिन, इलै वेका द्वारा हम परमेश्वर कि महिमा कु आमीन बोलदां ।
\v 21 अर जु हम तै तुमारा दगड़ा मसीह मा मजबूत करदु, अर जैन हमारु अभिषेक कैरी वी परमेश्वर चा,
\v 22 जैन हम पर अपणि छाप लगैयेलि अर बयाना का रूप मां हमारा मनों मां पवित्र आत्मा दे ।
\v 23 मि परमेश्वर तै गवा माणि कै बोनु छौं कि मि कुरिन्थुस मा अभि तक इलै नि अयूं कि मी तैं तुम पर तरस आन्दु छौ ।
\v 24 यां कु मतलब यु नी चा कि हम बिश्वास का बारा मां तुम पर अधिकार जतौंण चन्दां; पर हम तुमारा आनन्द मा साझा छां किलैकि तुम बिश्वास का ही द्वारा अटल रन्द्यां ।
\c 2
\p \v 1 मिन अपड़ा मन मा यु ही ठाणेलि छौ कि मि फिर तुमारा बीच मा ऐके तुम तैं दुखि नि कैरु ।
\v 2 किलैकि जु मि तुम तै दुख द्यूलु ता मीतै ख़ुशी देंण वळु कैल होण, सिर्फ वी जै तैं मिन दुखि कैरी ?
\v 3 अर या बात मिन तुमुकु इलै लिखि कि कखि इन ना हो कि मेरा औण पर जौं बटी मीतै खुशि मिलण चैणी ऊं बटि मी तै दुख हो, किलैकि मि तुम सब पर ईं बात को भरोसु च कि ज्वा मेरी खुशि चा वा तुमरि खुशि भि चा ।
\v 4 मिन तुमुकु भौत दुख अर मन कि पिड़ा से भौत आंसु बगै-बगै के तुमुकु लिखि छौ, इलै ना कि तुम दुखि ह्वां पर इलै कि तुम वे गैरा प्रेम तै जाणि सक्यां, जु मि तुम बटी करदूं ।
\v 5 जु कै न दुख दे, ता वेन मी तैं हि ना बल्कि (वेका दगड़ा मि जादा कठोर नि बणु) थोड़ा भौत तुम सभ्यूं तै भि दुख दीनि ।
\v 6 इन मनखि तैं सभि भयुं न मिलि कै ज्वा सजा दीनि वा ही काफि च ।
\v 7 इलै यां से अच्छु त यू चा तुम वेका अपराध तैं क्षमा कैरा अर वेतै शांति द्यावा, कखि इन ना हो कि उ भौत दुख मा डूबि जौ ।
\v 8 इलै मि तुम से आजुजि करदूं कि तुम वेतै अपणु प्रेम दिखावा ।
\v 9 तुम हर बात मा मेरी बात मणदा छां कि ना ईं बात तैं हि अजमौणु कु मिन इन लिखि छौ ।
\v 10 जै तै तुम कैं बात मा माफ करद्यां वेतैं मी भि माफ करदूं, किलैकि मिन जु कुछ भि माफ कैरी, जु मीतै कुछ माफ कन चैंणु छौ, ता, उ तुमारा कारण मसीह कि गवै मा कैरी ।
\v 11 कि शैतान हमारु क्वी फैदा नि उठै सैकु, किलैकि हम वेकि जाळसाज्युं से अजाण नि छां ।
\v 12 जब मि मसीह का सुसमाचार तैं सुंणौणु कु त्रोआस अयूं, ता मिन देखि कि प्रभु न उख काम कनुकु मीकु द्वार खोलि दीनि ।
\v 13 फिर भि जब मि न अपड़ु दगड़्या तीतुस उख नि पै ता मेरु मन बेचैन ह्वेगे, इलै उखा लोगूं से बिदा ह्वेके मि मकिदुनिया कि तरफ चलिग्यों ।
\v 14 पर परमेश्वर को धन्यबाद हो कि जु हमतैं मसीह का द्वारा जय का उत्सव मां लिजान्दु, अर हमारा द्वारा अपणु ज्ञान भलि खुसबु कि तरौं हर जगा फैलांदु ।
\v 15 किलैकि हम उद्धार पौण वळुं अर नाश होण वळुं द्वीयुं कु परमेश्वर कि सेवा मा मसीह कि खुसबु छंवां ।
\v 16 अर कुछ का वास्ता जु नाश होण वळा छिन ऊंकु मौत कि गन्ध, अर जु उद्धार पौण वळा छिन ऊंकु जीवन कि खुसबु छंवां, पर यूं बातुं का लैख कू च ।
\v 17 किलैकि हम ऊं भौतुं का जन नि छां जु परमेश्वर का वचन मा हेरा फेरी करदिन; पर हम मन कि सचै से अर परमेश्वर कि तरपां बटी परमेश्वर तैं अपंणा सांमणि जाणि कै मसीह का नौ से बोल्दां ।
\c 3
\p \v 1 क्या हम अब अपंणि बढ़ै कन लगि ग्यां? या और मनख्यूं कि तरौं हम तैं भि तुम बटी सिफारिस कि चिट्ठि लेंणै या तुम तैं देंणै जरूरत च ?
\v 2 हमारि चिट्ठि त तुम हि छयां, जु हमारा मनू मा लेखीं छन अर वीं तै सब लोग जंणदिनि अर पढ़दा छिंन ।
\v 3 यु त सच चा कि तुम मसीह कि चिट्ठि छयां, जु हमुन सेवक बणिकै लिखि, अर जु स्याइ से नि लिखे गेंनि पर ज्यून्दा परमेश्वर कि आत्मा से लिखे गेंनि, अर ढुंगा कि पाटि पर ना बल्कि मनिख्यूं का मन कि पाटि ज्वा मांस कि बणी चा ऊं पाटियूं पर लिख्यूं चा ।
\v 4 हम मसीह का द्वारा परमेश्वर पर इनी भरोसु रखदां ।
\v 5 इन नी च कि हम अपंणा आप से ये लैख छां कि अपड़ि तरफां बटी कैं बात को बिचार कैरी सकां, पर इलै कि हम परमेश्वर कि किरपा से लैखबन्द छां ।
\v 6 वेन ही हमतैं नई ( करार ) का सेवक होंण लैख बणायां, या नई करार लिख्यां नियम कि नी च पर आत्मा कि चा, किलैकि लेख्यूं शब्द मौत लान्दु, पर आत्मा ता जीवन देन्दु ।
\v 7 जैका शब्द ढुंगा कि पाटि पर लिख्यां छा वा करार ( प्रतिज्ञा ) मौत तै लाण वळि छै फिर भि वा करार ( प्रतिज्ञा ) इथगा चलक्वार का साथ ऐ कि इस्राइलि लोग मूसा का मुख कि चलक्वार तै टकटकि लगै कै नि देखि सकिनि, जबकि वा चमक कम होन्दी जाणी छै ।
\v 8 त फिर आतमा कि करार वे से और भि जादा चमकदार किलै नि ह्वेलि ?
\v 9 किलैकि दोषि ठैरौण वळि करार इथगा चमकदार छै, ता वा करार ज्वा धर्मि ठैरौण वळि चा त फिर वा और भि चमकदार किलै नि ह्वेलि ?
\v 10 अर जु चमकदार छौ, ऊ भी वीं चमक का समणि फीकू पोड़िगे जु वे से जादा चमकदार छौ ।
\v 11 किलैकि उ जु घटदी जान्दु छौ चमकदार छौ, पर जु उ अटल रालु ता उ और भि चमकदार किलै नि होलु ?
\v 12 इलै इन आस रखिके हम हिम्मत से बोलदां,
\v 13 मूसा कि तरौं नि छंवां, वेन ता अपड़ा मुख पर परदा डाळि छौ, ताकि इस्राएलि लोग जरा देर तक रैण वळि वीं चमक तै फीकु पोड़द नि देखि सकुनु ।
\v 14 पर ऊंका मन निठुर ह्वे गैनि, किलैकि आज भि ईं पुराणि प्रतिज्ञा वचन तैं पढ़दि बगत ऊंका मनों मा वी परदा पोड़्यूं रैन्दु, किलैकि उ परदा सिरफ मसीह का द्वारा ही हटैये जान्दु ।
\v 15 आज का दिन तक भि जब कभि मूसा कि किताब पढ़े जान्दि, ता ऊंका मनूं पर परदा पोड़्यूं रैंन्दु ।
\v 16 पर जब भि ऊंको मन प्रभु कि तरपां फिरलो, तब उ परदा उठि जालु ।
\v 17 प्रभु त आत्मा च: अर जख कखि प्रभु को आत्मा च उख आजादी चा ।
\v 18 पर जब हमारा सभ्यूं का खुला मुख बटी प्रभु कि चमक इन ढंग से प्रकट ह्वेलि, जन ऐना मा चमक होन्दि, ता प्रभु कि ज्वा आत्मा च, हम वेही रूप मा सनै सनै (धीरे- धीरे) बदलि जन्दां ।
\c 4
\p \v 1 इलै हम पर जब इन दया ह्वे कि हम तै ईं सेवा कन को मौका मिलि, ता हम हिकमत नि हरदां ।
\v 2 पर हमुन शरम का सबि गन्दा कामूं तै छोड़ेलि, अर ना जाळसाजी करदां, अर न ता हम परमेश्वर का बचन मा मिलौट करदां; बल्कि हम सचै तै परकट कैरिकि परमेश्वर कि नजर मां हरेक मनख्यूं कि अन्तर आत्मा मा अपड़ी भलै ठैरौन्दां ।
\v 3 पर जु हमारा सुसमाचार पर परदा पोड़्यूं चा, ता यु परदा बिंणाष होण वळुं कु पोड़्यूं च ।
\v 4 उ विश्वास नि करदन किलैकि ऊंकि बुद्धि ये संसार का ईश्वर न अन्धि कैरेलि, ताकि मसीह जु परमेश्वर को अपणु रूप च वेका सुसमाचार का उज्यळा तै उ नि देखि सकनु ।
\v 5 हम अपणु परचार नि करदां, पर हम यीशु मसीह को परचार करदां कि उ प्रभु चा, हम त मसीह का कारण तुमारा सेवक छां ।
\v 6 इलै कि परमेश्वर ही च, जैन बोलि, "अन्ध्यरा मा बटी उज्याळु चमकु" अर वेन ही हमारा मन उज्यळा से भोरिनि, कि वे उज्यळा से हम परमेश्वर कि महिमा को ज्ञान पै सकां जु मसीह का मुख बटी चमकदु ।
\v 7 पर हम मु उ धन माटा का भाण्डूं उन्द रख्यूं च कि या महान सामर्थ हमारि तरपां बटी ना, बल्कि परमेश्वर कि तरपां बटी चा ।
\v 8 हम चौतरफी बटी दुख सैन्दां, पर नाश नि होन्दां; उळझन मां पोड़ि जान्दां, पर निरास नि होन्दां;
\v 9 सताये जान्दां, पर परमेश्वर द्वारा अफतै त्याग्यूं नि समझन्दां; गिरये जान्दा, पर नाश नि होन्दां ।
\v 10 हम यीशु कि मौत तैं सदानि अपड़ी देह मा ले के घुमदां, कि यीशु को जीवन हमारि देह मा प्रकट ह्वे जौ ।
\v 11 हम जीवन भर सदानि यीशु का बानां मौत को समणां करदां जु कि यीशु को जीवन भि हमारि नाशबान देह मा प्रकट हो ।
\v 12 इन कै मौत हम मा काम करदी अर जीवन तुम मा ।
\v 13 धरमशास्त्र मा लेख्यूं च, “मिंन विशवास कैरी इलै मिन बोलि" इलै कि हम मा भि वे ही विशवास कि वा ही आत्मा च अर हम विशवास करदां, इलै हम बोलदां ।
\v 14 किलैकि हम जंणदा छां कि परमेश्वर जै न प्रभु यीशु तैं ज्यून्दु कैरी, वी हमतैं यीशु का दगड़ी ज्यून्दु करलु, अर तुमारा दगड़ी हमतैं भि अपणा समंणिं हाजिर करलु ।
\v 15 किलैकि सभि चीजि तुमुकु छिन, ताकि जादा से जादा लोग परमेश्वर कि किरपा पौनु अर जादा से जादा लोग धन्यबाद कैरी के वेकी महिमा बढ़ौनुं ।
\v 16 इलै हम हिकमत नि हरदां; जबकि हमारु शरीरिक जीवन कम होन्दी जाणु च, फिर भि हमारु आत्मिक जीवन दीनौ दिन बढ़दी जांणु च ।
\v 17 किलैकि जरा देर को हमारु यु दुख हमुकु भौत भलु च अर सदानि तक रैण वळि महिमा पैदा कनू च;
\v 18 हमारि नजर ऊं चिज्यूं पर नि लगीं जु कि दिखेन्दि छिंन पर ऊं चिज्यूं पर लगीं जु दिखेन्दि नि छन, किलैकि दिखेण वळि चीजि ता घड़ि भर हि कु रैण वळि छन, पर नि दिखेंण वळि चीजि त सदानी तक बणि रंदिनि ।
\c 5
\p \v 1 किलैकि हम जंणदा छां कि जब धरति पर को हमारु यु तम्बु समान शरीर रूपि घर गिराये जालु त तब परमेश्वर कि तरपां बटी हम तैं स्वर्ग मा इन्दारु घर मिलुलु जु हाथ से नि बणयुं बल्कि सदानि तक रौंण वळु च |
\v 2 ये मा त हम कणान्दा छां अर इन लालसा करदां कि अपड़ा स्वर्गीय भवन रूपि कपड़ा पैरि द्यां |
\v 3 कि ये तैं पैरिके हम नंगि नि पये जां |
\v 4 जब तक हम ये शरीर रूपि तंबु मा छांवां तब तक हम बोझ तौळा दबिकै कणान्दा छां, किलैकि हम ये कपड़ा तैं उतारण नि चांणा छां बल्कि पैरंण चंदां, इलैकि जु म्वनं वळु च उ अमरता मा समै जौ |
\v 5 जै न हम तैं ईं बात कु तयार कैरी उ परमेश्वर च, जै न हम तैं बयाना का रूप मा आत्मा भि दींनि |
\v 6 इलै हम सदानि हिम्मत बांधिके रखदां अर इन भि जंणदां कि जब तक हम ये शरीर रदां तब तक प्रभु से अलग छां--
\v 7 किलैकि हम विशवास से चळदां, न कि आंखों का द्वारा रूप देखि कै |
\v 8 इलै हम हिम्मत बांधि कै रखदां, अर शरीर से अलग ह्वेके प्रभु का दगड़ा मा रौंण और भि अच्छु समझदां |
\v 9 इलै हमारी मन कि अभिलाषा या ही च कि चै दगड़ी रांवां या फिर अलग रांवां, पर हम सदानि प्रभु तैं खुश कन वळा रांवां |
\v 10 किलैकि जरूरि च हम सभ्युं को हाल मसीह का न्याय सिहासन का सांमणि खुलि जौ, कि हरेक मनखि अपंणा अपंणा भला बुरा काम जु वेन शरीर का द्वारा कैरी होनु ऊं सभि कामों को बदला पौंनु |
\v 11 इलै हम प्रभु कि डैर भय माणिके लोगुं तैं समझदां; पर परमेश्वर पर हमारु हाल प्रकट च, अर मि इन आशा करदूं कि तुम भि अपड़ा मन मा ईं बात तैं अच्छी तरौं से जंणदा छां |
\v 12 हम फिर भि तुमारा सांमणि अफ पर बड़ु मोन नि करदां, बल्कि हम अपड़ा बारा मा तुम तैं बड़ु मोन कनौं मौका देंदां कि तुम ऊं तैं जवाब दे सक्यां, जु मन पर ना पर दिखलौटि बातुं पर बड़ु मोन करदिनि |
\v 13 जु हम बेसुध होयां छां त परमेश्वर कु बेसुध होयां छां, अर जु सचेत छां त सिर्फ तुमुकु हि सचेत छां |
\v 14 किलैकि मसीह को प्रेम हम तैं इन कायल करदु; इलैकि हम इन समझदां कि जब एक सभ्युं कु मोरी गे त फिर सभि मोरी गेंनि |
\v 15 अर उ इलै सभ्युं कु मोरी कि जु ज्यूंदा छिंन उ अब अगनै कु अफु कु जीवन बसर नि करुनु पर सिर्फ वेकु ही जीवन बसर करुनु जु सभ्युं कु मोरी अर फिर ज्यूंदु ह्वे गे |
\v 16 इलै अब बटी हम कै तैं शरीर का अनुसार नि समझुला | जबकि हमुन मसीह तैं भि शरीर का अनुसार जांणि छौ, तौभि अब बटी वेतैं इन नि जंणुला |
\v 17 इलै अब जु क्वे मसीह यीशु मा च त फिर उ नयी सृष्टि च: पुराणि बात बीति गेंनि; अर देखा, सब बात नै ह्वे गेंनि |
\v 18 यु सब बात परमेश्वर कि तरपां बटी छिंन, जै न मसीह का द्वारा अफ दगड़ी हमारु मेल-मिलाप कैरेलि, अर मेल-मिलाप कि सेवा हम तैं सौंपेलि |
\v 19 याने परमेश्वर न मसीह मा ह्वेके अफ दगड़ी संसार को मेल-मिलाप कैरेलि, अर ऊंका अपराधों को दोष ऊं पर नि लगै, अर वेन मेल-मिलाप को वचन हमतैं सौंपेलि |
\v 20 इलै हम मसीह का राजदूत छंवां; माना कि परमेश्वर हमारा द्वारा विनति कनु च | हम मसीह कि तरपां बटी तुम से विनति कना छां कि परमेश्वर का दगड़ा मा मेल-मिलाप कैरी ल्यावा |
\v 21 जु पाप से अजांण छौ, वेतैं ही परमेश्वर न हमुकु पाप ठैरै कि हम वेमा ह्वेके परमेश्वर कि धार्मिकता बणि जां |
\c 6
\p \v 1 हम जु परमेश्वर का सहयोगि छां हम इन भि समझौंदां कि वेकी कृपा ज्व तुम पर ह्वे, वीं बेकार नि जांण द्या |
\v 2 किलैकि परमेश्वर बोळदु, “अपड़ा खुश होंण का बगत मिन तेरी सूंणेलि, अर उद्धार का दिन मिन तेरी मदद कैरी |” देखा, अभि उ ख़ुशी को बगत च; देखा, अभि उ उद्धार को दिन च |
\v 3 हम कैं भि बात मा कै कु ठोकर को कारण नि बणदां, कखि इन नि हो कि हमारि सेवा पर क्वी भगार लगौ |
\v 4 पर हरेक बात मा हम परमेश्वर का लैखबंद सेवकुं कि तरौं अपड़ा गुण प्रकट करदां, जन अर बड़ा सबर रखि कै दुःख मुसीबत अर क्लेश सैंदां,
\v 5 कोड़ा खांण से, जेळ खांणा मा कैद होंण से, दंगा-फसाद सहन कैरिके, मेहनत कैरिके, बिज्युं रै के, अर उपवास रखि कै,
\v 6 पवित्र रै के, ज्ञान से, सबर रखि कै, कृपा कैरिके, अर पवित्र आत्मा से,
\v 7 सचु प्रेम रखि के, सत्य का वचन से, परमेश्वर कि सामर्थ से, धार्मिकता का हथियारों से जु दैंणा- बैयां हाथु मु छिंन,
\v 8 आदर अर निरादर से, बदनामि से अर मान समान से, जबकि भरमौंण वळा जन मंणेदां तौभि सच्चा छां;
\v 9 इन दिखेंदां जन कि अनजान होला, तौभि प्रसिद्ध छां; मोरयां सि छां अर देखा ज्यूंदा छां; मार खांण वळुं मा बटी छां पर प्राण से नि मरे जदां;
\v 10 शोक कन वळुं जन छां, पर सदानि खुश रदां; गरीब-गुरबु जन छां, पर भौतुं तैं धनवान बणै देंदां; अर इन दिखेंदा जन कि हम मु कुछ नी च तौभि सब कुछ रखदां |
\v 11 हे कुरिन्थियों का लोगों, हमुन तुम दगड़ी खुलि के बात कैरी, हमारु मन तुमुकु खुल्यूं च |
\v 12 तुमुकु हमारा मन मा जगा कि कमि नी च, पर तुमारा हि मनों मा हमुकु जगा कि कमि च |
\v 13 तुम तैं अपड़ा बच्चों कि तरौं समझि के अब मि तुमुकु बुनु छौं कि तुम भि हमारा प्रेम का बदला मा हमु कु अपड़ा मन खोलि द्यावा |
\v 14 अविश्वासियों दगड़ी कुसंगत नि कैरा, किलैकि धरम अर अधरम को क्या मेल-जोल च ?
\v 15 मसीह को शैतान दगड़ी क्या मेल च ? विश्वाशी को अविश्वासि दगड़ि क्या सम्बंध च ?
\v 16 अर मूरतों का दगड़ी परमेश्वर का मन्दिर को क्या सम्बंध च ? किलैकि हम त ज्यूंदा परमेश्वर का मन्दिर छां; जन कि परमेश्वर न बोलि, “मि ऊं भितर रौलु; अर मि ऊंको परमेश्वर होलु, अर उ मेरा लोग होला |”
\v 17 इलै प्रभु बोळदु, “ऊंका बीच मा बटी निकळा अर अलग रावा; अर अशुद्ध चिज्युं तैं नि छुवा, त तब मि तुम तैं अपंणौलु;
\v 18 अर तब मि तुमारु पिता होलु, अर तुम मेरा नौंना अर नौंनि ह्वेल्या | यु ही सर्वशक्तिमान प्रभु परमेश्वर को वचन च |”
\c 7
\p \v 1 इलै हे मेरा प्रियों, जबकि हम तैं यु करार का वचन मिल्यां छिंनं, त आवा, हम अफ तैं शरीर अर आत्मा कि सब गंदगी से शुद्ध कैरि द्यावां, अर परमेश्वर कि डैर माणि कै पूरि तरौं पवित्र बणि जां |
\v 2 हम तैं अपड़ा मन मा जगा द्यावा | हमुन कै दगड़ि अन्यो नि कैरी, न हमुन कै तैं बिगाड़ि, अर न कै तैं ठगै |
\v 3 मि तुमतैं दोषी ठैरौणु कु इन नि बुनु छौं | किलैकि मिन पैलि तुम तैं बतायेलि कि तुम हमारा मनों मा बस्यां छां अर हम तुम दगड़ी म्व्न अर जींणु कु भि तयार छां |
\v 4 मि तुम पर भौत जादा भरोसा रखिके तुम मु यु बुनु छौं, कि मी तुम पर भौत घमण्ड च; अर मि अब चैन अर शांति से भरि ग्यों | मि अपड़ा सैरा क्लेश- मुसीबत मा भौत ख़ुशी से भोरयुं रदूं ||
\v 5 किलैकि जब हम मकिदुनिया मा ऐ छा, तभि हमारा शरीर तैं चैन-आराम नि मिलि छौ, बल्कि हमतैं चारों तरपां बटी क्लेश मिळदु छौ; भैर लड़ै झगड़ा होंदा छा, अर भितर भि भयंकर से भयंकर बात छै |
\v 6 तौभि दींन-दुखियारा लोगुं तैं शांति देंण वळा परमेश्वर न तीतुस का औंण से हम तैं शांति दींनि,
\v 7 अर न सिर्फ वेका ही औंण से बल्कि इन जांणिकै भि हम तैं हम तैं सुख-चैन मिलि, कि तुमुन वे तैं हौसला-हिकमत दींनि | वेन हमतैं बतै कि मी दगड़ि भेंट कनै तुमारि कथगा इच्छा च, अर तुम कथगा दुःख मा छांवां, अर मी कु कथगा उत्साहित छां ईं बात से मी तैं और भि जादा ख़ुशी ह्वे |
\v 8 हलांकि मिन अपड़ी चिट्ठी से तुम तैं दुःख दे छौ, पर ईं बात से मि दुखि नि छौं जनकि पैलि दुखि ह्वे छौ, किलैकि मि यु देखुणु छौं कि वीं चिट्ठी से तुम तैं दुःख त ह्वे छैं च पर उ दुःख कुछि समै को दुःख छौ |
\v 9 पर अब मि खुश छौं पर हां इलै खुश नि छौं कि तुम तैं दुःख मिलि, बल्कि मि इलै खुश छौं कि तुमन वे दुःख का कारण अपंणु मन फिरै, किलैकि तुमारु दुःख मंनौण परमेश्वर कि मनसा का अनुसार छौ कि हमारि तरपां बटी तुम तैं कै भि बात को नुकसान नि हो |
\v 10 किलैकि परमेश्वर कि मनसा का अनुसार जु दुःख होंदु उ दुःख पछतावा पैदा करुदु जैको फल उद्धार च अर जै बटी पछतौंण नि पोड़दु पर सांसारिक दुःख त मृत्यु पैदा करुदु |
\v 11 इलै देखा, परमेश्वर कि मनसा का अनुसार जु दुःख तुम मा ह्वे यां से तुम मा कथगा जादा इच्छा अर अफ तैं निर्दोष सिद्ध कनै कथगा बड़ी इच्छा पैदा ह्वे |
\v 12 फिर जु मिन तुमुकु लेखि छौ, उ न त मिन अन्यो कन वळा का कारण लेखि अर न वेका कारण लेखि जै पर अन्यो करे गे, पर मिन इलै लेखि कि तुमारि भक्ति ज्वा हमुकु च व तुमतैं परमेश्वर का सांमणि पता चलि जौ |
\v 13 इलै हम तैं शांति मिलि | हमतैं सिर्फ शांति अर चैन ही नि मिलि बल्कि तीतुस तैं खुश देखि कै हमतैं और भि जादा ख़ुशी ह्वे किलैकि वेको ज्यू तुम सभ्युं का कारण हरयूं-भोरयूं ह्वे गे |
\v 14 किलैकि जु मिन वेका सांमणि तुमारा बारा कुछ बड़ु मोन कैरी छौ, त मि शर्मिंदा नि होयुं, पर जन हमुन तुम मु सब बात सच सच बोलेलि छै, उनि तीतुस का सांमणि हमारु बड़ु मोन कन सच भि ठैरि |
\v 15 तुम कथगा आज्ञाकारी छा अर कनकै डरदी अर कौंपदि तुमन वे से भेंट कैरि छै; जब उ यूं सभि बातुं तैं याद करुदु; त वेको प्रेम तुमारा प्रति और भि जादा बढ़ि जांदु |
\v 16 मि खुश छौं किलैकि मी हरेक बात मा तुम पर पूरु भरोसु च |
\c 8
\p \v 1 हे भयों, अब हम तुमतैं परमेश्वर कि वीं किरपा का बारा मा बतौंणा छां ज्वा कृपा मकिदुनिया शहर कि मंडलियों पर ह्वे |
\v 2 कि क्लेश अर मुसीबत कि कठिन अजमैस मा भि ऊंकि ख़ुशी इथगा बढ़ि गे कि भौत कंगाल होंणै कि दशा मा भि रै के ऊंकि दान देंणे मनसा और बढ़ि गे |
\v 3 ऊंका बारा मा त मेंरु यु बुन च कि ऊं न अपंणि सामर्थ से भि जादा अपड़ा मन से दींनि |
\v 4 ऊं न हम बटी बार-बार भौत बिनति कैरि कि पवित्र भक्त लोगुं कि सेवा मा मदद कन मा ऊंतैं भि कुछ मौका मिलि जौ |
\v 5 अर जन हमुन आशा कैरि छै, उनि न बल्कि ऊंन प्रभु तैं फिर परमेश्वर कि मनसा से अफु तैं भि हमुकु दियेलि छौ |
\v 6 इलै हमुन तीतुस तैं समझै कि जन वेन ये दान का काम तैं शुरू कैरि छौ, उनि अब तुमारा बीच मा रै के भि ये दान का काम तैं पूरु भि कैरी ल्यो |
\v 7 इलै जन तुम हरेक बात मा बढणा छां जनकि विश्वास, वचन, ज्ञान, अर सभि किस्मै कि भरसक मा, अर वे प्रेम मा जु तुम हम बटी रखदां, त उनि तुम ये दान का काम मा भि बढ़दि जावा |
\v 8 मि आज्ञा कि रीति पर ईं बात नि बुनु छौं, पर और लोगुं का जोश का बारा मा बथै के इन जंणन चांदु कि तुमारु प्रेम कथगा सचु च |
\v 9 तुम हमारा प्रभु यीशु मसीह कि किरपा तैं त जंणदा ही छां कि उ धनवान ह्वेके भि तुमुकु गरीब बणि गे, इलैकि तुम वेकि गरीबी का द्वारा धनवान बणि जावा |
\v 10 ईं बात मा मेरी त सलाह या च: अर यु तुमुकु अच्छु च, पिछला साल ये काम तैं शुरू कन मा तुम पैला छांवां अर ये काम तैं कन कि मनसा रखण वळा भि तुम पैला छां |
\v 11 इलै अब ये काम तैं पूरु कैरा कि जन मनसा रखण मा तुम पैलि तयार छां, उनि अब अपड़ी अपड़ी कमै का अनुसार पूरु भि कैरा |
\v 12 किलैकि जु मन कि तयारि हो त जु कुछ भि दान कनु च उ परमेश्वर तैं स्वीकार भि होंदु, न कि उ जु कुछ छैं हि नी च |
\v 13 अर इन भि नि हो कि और लोगुं तैं सुख-चैन मिलु अर तुम तैं दुःख अर क्लेश मिलु,
\v 14 पर बराबरी का विचार से ये बगत तुमारि बढ़ति ऊंकि घटी-कमी मा काम औ, ताकि हैंका बगत मा ऊंकि बढ़ति भि तुमारि घटि मा काम ऐ सैकु कि तब बराबरी ह्वे जौ |
\v 15 जन कि पवित्रशास्त्र मा लेख्युं च, “जै न भौत कट्ठा कैरी वेको कुछ जादा नि निकळि, अर जै न कम कट्ठा कैरी वेको कुछ कम नि निकळि |”
\v 16 परमेश्वर को धन्यवाद हो, कि जै न तीतुस का मन मा वी उत्साह अर जोश डाळि दींनि
\v 17 कि वेन सिर्फ हमारु समझौंण ही नि माणी बल्कि उ भौत उत्साहि ह्वेके तुम मु ऐ गे |
\v 18 हमुन वेका दगड़ा मा उ भै भि भेजि जैको नौं सुसमाचार का बारा मा सभि मंडलियों मा फैल्युं च;
\v 19 अर इथगा ही न, बल्कि मसीही मंडलियों का द्वारा भि इन ठैरै गे कि ये दान का काम मा उ हम दगड़ी जौ | ईं सेवा का काम तैं हम इलै कना छां कि प्रभु कि महिमा हो अर या बात भि प्रगट ह्वे जौ कि हम मदद कनु कु कथगा तयार छां |
\v 20 हम ईं बात मा सचेत रदां कि ये दान का काम का बारा मा जैकि सेवा हम करदां, कि क्वी हम पर भगार नि लगौ |
\v 21 हम सिर्फ ऊं बातुं कि चिंता नि करदां जु कि प्रभु का सांमणि भलि छिंन, पर ऊं बातुं कि भि चिंता करदां जु बात मनख्यूं का सांमणि भलि छिंन |
\v 22 हमुन तीतुस का दगडा मा अपड़ा भै तैं भि भेजि, जैकि हमुन बार-बार अजमैस कैरिके भौत बातुं मा उत्साहि पै; पर अब वेतैं तुम पर भौत भरोसु च, इलै अब उ और भि जादा उत्साहि चा |
\v 23 जु क्वी तीतुस का बारा मा पूछु त, उ मेरु दगड़या च अर तुमुकु मेरु सहयोगी च; अर जु क्वी हमारा भयों का बारा मा पूछु त, उ सभि मंडलियों का भेज्यां छिंन अर यीशु मसीह कि महिमा छिंनि |
\v 24 इलै ऊंतैं अपंणु प्रेम दिखावा इलैकि सब मसीह मंडलियों का सांमणि तुमारु प्रेम प्रगट ह्वे जौ अर उ इन भि जांणि जौनु कि हम तुम पर बड़ु मोन किलै करदां |
\c 9
\p \v 1 अब वीं सेवा का बारा मा जरूरी नी च कि मि तुमुकु कुछ लेखु ज्व सेवा पवित्र भक्त लोगुं कि मदद अर ऊंकु दान कन कि सेवा च |
\v 2 किलैकि मि जंणदु छौं कि तुम मु मदद कनै भौत बड़ी मनसा च, ईं बात का बारा मा मि मकिदुनिया का लोगुं का सांमणि तुमुकु बड़ु मोन करदूं कि अखया का लोग एक बरस बटी ये काम कनु कु तयार छिंनि, अर तुमारा उत्साह से और भि भौत लोग ये दान का काम कनु कु अगनै ऐनि |
\v 3 पर हमुन भयों तैं तुममु इलै भेजि कि जु बड़ु मोन हम तुमारा बारा करदां, उ बड़ु मोन कन बेकार नि ठैरु; पर जन मिन बोलि उनि तुम तयार रावा,
\v 4 कखि इन नि हो कि मकिदुनिया मा रौंण वळु क्वी मी दगडी ऐ जौ अर उ तुम तैं ये काम कनु कु तयार नि पौ, त इन हवे सकुदु च कि ये भरोसा का कारण हम इन नि बोला कि तुम शर्मिंदा ह्वे जां |
\v 5 इलै मिन इन जरूरी समझि कि मि भयों बटी बिनति कैरु कि उ मी से पैलि तुममु ऐ जौनु, अर तुमारु उदारता को फल ज्यांका बारा मा पैलि बटी वचन दिये गे छौ, उ तुम तैं तयार कैरि के रखु अर यु जोर-जबरदस्ति से न बल्कि दान देंणै अपंणि खुद कि मनसा से हो |
\v 6 पर बात त या च: जु जरा सि बुतुलो, उ जरा सि काटुलो; अर जु जादा कै बुतुलो, उ जादा कै काटुलो |
\v 7 हर क्वे जन जन अपड़ा मन मा ठांणि द्यो उ उनि दान द्यो; न कि किच-किच कैरिके अर न जबरदस्ति से, किलैकि जु ख़ुशी से दान देंदु वे बटी परमेश्वर प्रेम रखदु |
\v 8 परमेश्वर तुमारि सब जरूरतों तैं पूरि कैरी सकदु च ताकि तुम मु सदानि सब चीज जरूरत से भि जादा रौ; अर हरेक भला काम कनु कु तुम मु भौत कुछ रौ |
\v 9 किलैकि जन पवित्रशास्त्र मा लेख्युं च, “वेन छिलारि च, वेन गरीब-गुरुबु तैं दान दींनि, वेको धर्म सदानि बंणयूं रालो |”
\v 10 इलै परमेश्वर जु बुतण वळा तैं बीज देंदु, अर खांणु कु रोट्टि देंदु, वी तुम तैं बुतुणु कु बीज द्यालो, अर वे बीज तैं फलवन्त करुलो; अर तुमारा धर्म का कामों तैं बढ़ालो |
\v 11 तुम हरेक बात मा धनवान करे जैल्या ताकि भौत दान दे सक्यां, ताकि हमारा द्वारा अर तुमारा ये दान पै के लोग परमेश्वर को धन्यवाद करुनु |
\v 12 किलैकि ये दान कि सेवा तैं पूरु कन से न सिर्फ पवित्र भक्त लोगुं कि जरूरत पूरि ह्वेंदि, पर लोगुं कि तरपां बटी परमेश्वर को भि भौत धन्यवाद होंदु |
\v 13 ईं सेवा तैं देखिके उ परमेश्वर कि महिमा करदिनि किलैकि ईं बात से इन प्रगट हवे जांदु कि तुम मसीह का सुसमाचार तैं आज्ञाकारिता से अपंणौदां, अर ऊंकु अर और सब लोगुं कु अपड़ी मनसा से भौत दान देंन्द्यां |
\v 14 अर उ तुमुकु प्रार्थना करदिनि; अर इन जांणि कै कि तुम पर परमेश्वर कि भौत बड़ी कृपा च, तुम से प्रेम करदिनि |
\v 15 परमेश्वर तैं वेका वे दान का वास्ता धन्यवाद, जु दान समझ से भि भैर च |
\c 10
\p \v 1 मि वी पौलुस जु तुमारा सांमणि दीन छौं पर पीठ पिछनै साहस करदूं, अर मि मसीह कि नम्रता अर कोमलता का द्वारा तुमतैं समझौंणु छौं |
\v 2 मि तुमुकु इन बिनति कनु छौं कि जब मि तुमारा बीच मा औलु त मी तुमुकु कुछ साहस नि दिखौण पोड़ु, जन मि कुछ लोगुं पर साहस दिखौणौ विचार करदूं, ऊं पर जु हम तैं शरीर का अनुसार चलण वळु समझदिनि |
\v 3 जबकि हम शरीर का अनुसार जीवन बसर करदां, तौभि शरीर का अनुसार नि लड़दा |
\v 4 किलैकि हमारि लड़ै का हथियार शाररिक नि छिंन, पर ऊंचा-ऊंचा गढ़ों तैं उजाड़नु कु परमेश्वर का द्वारा सामर्थि हथियार छिंन |
\v 5 इलै हम झूटि बातुं को अर हरेक ऊंची बात को ज्वा परमेश्वर कि पहचान का विरोध मा उठदि, ऊं सभि बातुं को हम खडंन करदां; अर हरेक विचार तैं कैद कैरिके परमेश्वर को आज्ञाकारि बणै देंदां,
\v 6 अर इन भि तयार रदां कि जब तुमारु आज्ञा पालन पूरु ह्वे जौ, त उनि हरेक किस्म का आज्ञा-उल्लंघन कन वळा तैं भि दण्ड देंणौ साहस कैरि सकां |
\v 7 तुम ऊं ही बातुं तैं देखा, जु आँखों का सांमणि छिंन | अर जु कै तैं अफ पर यु भरोसु हो कि मि मसीह को छौं, त फिर उ इन जांणि ल्यो कि जन उ मसीह को च उनि हम भि मसीह का छां |
\v 8 किलैकि जु मि वे अधिकार का बारा मा बड़ु मोन कैरु, जु प्रभु न तुमतैं बिगाड़नु कु न बल्कि तुमतैं सुधारुणु कु दियूं च, वे अधिकार तैं काम मा लौंणु कु मि कभि भि शर्मिंदा नि होलु |
\v 9 यु मि इलै बुनु छौं कि चिट्ठयूं का द्वारा मि तुम तैं डरौंण वळु नि ठैरु |
\v 10 किलैकि लोग इन बोळदिनि, "कि वेकी चिट्ठी त गम्भीर अर असरदार होंदिनि; पर जब उ मुख सांमणि होंदु त, उ शरीर मा कमजोर सि अर बात कन मा कम समझेंदु |”
\v 11 जु क्वे इन बोळदु, उ इन जांणि ल्यो कि जन पीठ पिछनै हमारि चिट्ठी हमारा वचन छिंन, उनि तुमारा सांमणि हमारा काम भि होला |
\v 12 जु लोग अपड़ी प्रंशसा अफ़ी करदिनि ऊं लोगुं का दगडा मा हम अपड़ी गिणति नि करदां अर न ऊंकि बराबरी कनै हिम्मत करदां उ लोग अपंणा आप तैं अपड़ा हि नाप से नपदिनि अर अफ तैं औरु दगडी मिलान कैरिके मूर्ख बणदिनि |
\v 13 पर हम त मर्यादा से भैर कभि भि बड़ु मोन नि करुला, पर वीं मर्यादा तक बड़ु मोन करुला ज्वा परमेश्वर न हमुकु ठैरायिं च, अर वां मा तुम भि शामिल हवे ग्यां, अर वांका हि अनुसार बड़ु मोन करुला |
\v 14 किलैकि हम अपड़ी मर्यादा से भैर अफ तैं बढ़ाण नि चांदा, जनकि हमारा तुम तक नि पौंछणै दशा मा होंदु, बल्कि हम मसीह का सुसमाचार तैं सुंणौदि तुम तक पौंछि ग्यां |
\v 15 हम अपड़ी मर्यादा से भैर जै के दुसरा लोगुं कि मेहनत पर बड़ु मोन नि करदां; पर हम तैं ईं बात कि आश च कि जब तुमारु विश्वास बढ़ि जालो त तब हम भि अपड़ी मर्यादा से भैर जै के तुमारा कारण और भि बढ़दि जौला,
\v 16 ताकि हम तुमारि मर्यादा से भैर जै के सुसमाचार सुंणावां, अर इन न कि हम दुसरुं कि मर्यादा का भितर ऊंका बणयां-बुणयां कामु पर बड़ु मोन कैरा |
\v 17 पर जु क्वे भि बड़ु मोन कैरु, उ प्रभु मा बड़ु मोन कैरु |
\v 18 किलैकि जु अपड़ी बड़ै अफि करदु उ न, बल्कि जैकि बड़ै प्रभु करदु, वी स्विकार करे जांदु |
\c 11
\p \v 1 जु तुम मेरी जरा सि मूर्खता सै लेंदा त कथगा अच्छु होंदु; हां तुम मेंरी सै भि ल्यावा |
\v 2 किलैकि मेरा मन मा तुमुकु ईश्वरीय लगन च, किलैकि मेरी तुमारि बात ऐकि आदिम का दगड़ा मा चलैईं च कि तुमतैं एक पवित्र कुंवारी नौंनि कि तरौं वेका सुपुर्द कैरी द्यों |
\v 3 पर मि ईं बात से डरदु छौं कि जन गुरौ नं हव्वा तैं अपंणा छल कपट से धोखा दे छौ, उनि तुमारा मन मसीह कि सरल अर पवित्र भक्ति से जु कि मसीह का दगड़ा मा होंण चैंणि च, कखि ऊ भि भ्रष्ट नि करे जौनु |
\v 4 जु क्वे तुम मु ऐ के जै यीशु को प्रचार हमुन कैरी छौ, वे से अलग कै हैंका यीशु को प्रचार कैरु; या जु आत्मा तुम तैं पैलि मिलि छौ, वे से अलग कै और आत्मा मिलणै कि बात कैरु; या फिर उ सुसमाचार जु तुमुन पैलि अपंणै छौ, वे से अलग क्वे हैंको सुसमाचार सुंणौ; त तुम वेकि बातुं तैं आसानि से माणि देंदां |
\v 5 मि त इन समझुदूं कि मि कैं भि बात मा बड़ा से बड़ा प्रेरितों से कम नि छौं |
\v 6 जु मि बात कन मा भले हि निपुण नि छौं, तौभि ज्ञान मा मि ठिक छौं | हमुन ये ज्ञान तैं हरेक बात मा सभि ढंग से तुमुकु प्रकट कैरी |
\v 7 क्या ईं बात मा मिन कुछ पाप कैरी कि मिन तुम तैं परमेश्वर को सुसमाचार मुफ्त मा सुंणै; अर मिन अफ तैं झुकै कि तुम ऊंचा ह्वे जां ?
\v 8 तुमारि सेवा कनु कु मिन दुसरी मसीह मंडलियों बटी मजूरि ले के ऊंतैं लूटि |
\v 9 अर जब मि तुमारा दगड़ा मा छौ अर मी तैं कैं चीज कि घटि ह्वे हवेलि, त मि कै पर बोझ नि बंणयूं, किलैकि भयों न मकिदुनिया बटी ऐ के मेंरि घटि-कमि तैं पूरु कैरि छौ; अर मिन अफ तैं हरेक बात मा तुम पर बोझ बणनं से रोकि, अर इनि रोकि के भि रखुलु |
\v 10 जु मसीह कि सचै मी मु च त अखया का देश मा बटी क्वे भि मी तैं ये बड़ा मोन कन से नि रोकि सकुदु |
\v 11 किलै ? क्या इलै कि मि तुम से प्रेम नि रखदूं ? परमेश्वर यु जंणदु च कि मि तुम से प्रेम रखदु छौं |
\v 12 पर जु मि बोळदु छौं, उनि कनु भि रौलु, अर कैं भि बात मा ऊं तैं कुछ भि बुनौ मौका नि मिलु, इलै जु लोग अफु कु प्रेरित बोलदिनि अर अफ पर बड़ु मोन करदिनि, उ हरेक बात मा हम जन ठैरुनु |
\v 13 किलैकी इन्देरया लोग त झूटा प्रेरित, आर जाळ-साजि से काम कन वळा, अर मसीह का सच्चा प्रेरितों को रूप धारण कन वळा छिंनि |
\v 14 या क्वे ताजुब कि बात नी च किलैकी शैतान अफ भि तेज चमकदार स्वर्गदूत को रूप धारण करुदो |
\v 15 इलै अब जू वेका सेवक भि धर्म का सेवकुं को सि रूप धरदिनि त या क्वे बड़ी बात नी च, पर हां ऊंको अंत ऊंका कामों का अनुसार होलु |
\v 16 मि फिर बुनु छौं की क्वे भि मी तैं मूरख नि समझु; या फिर मूरख ही समझि कै मेरी बातुं तैं सै ल्यावा, ताकि जरा सि मी भि बड़ु मोन कैरी सैकु |
\v 17 मि यु जु कुछ भि बुनु छौं उ प्रभु का आदेश का अनुसार न बल्कि मूरख जन अर बिना झिजक्यां घमंड से बुनु छौं |
\v 18 जबकि भौत सि लोग शरीर कि बातुं पर बड़ु मोन करदिनि, त मी भि बड़ु मोन कैरी ल्यूलु |
\v 19 तुम त समझदार ह्वेके ख़ुशी से मूरख लोगुं कि बातुं तैं सै लेंदां |
\v 20 किलैकि जब क्वे तुमतैं अपड़ु गुलाम बणै देंदु, या बरबाद कैरी देंदु, या अपड़ा जाळ मा फंसै देंदु, या फिर तुमारा बीच मा अफ तैं बड़ु बथौंदु, या तुम पर छकड़ी मरुदो, त तब तुम खूब सैंदां |
\v 21 मि ईं बात तैं शर्मिदा ह्वेके बुनु छौं, की हम मा इन बरतौ कनै ताकत नी च | पर जु क्वे कैं भि बात मा बड़ु मोन हिम्मत करुदो-- त मी भि मूरख ह्वेके बुनु छौं कि मी भि इन कनै हिम्मत करदूं |
\v 22 क्या उ लोग हि इब्रानि छिंन ? मी भि इब्रानि छौं | क्या वी इस्राएलि छिंन ? मी भि छौं | क्या वी अब्राहम का वंश का छिंन ? मी भि छौं |
\v 23 क्या उ लोग ही मसीह का सेवक छिंन ? मि पागलों जन बोनु छौं कि मि ऊं से बढ़िके छौं ! जादा मेहनत कन मा, बार बार जेळ मा कैद होंण मा, कोड़ा खांण मा, बार बार मौत का खतरों मा यूं सभि बातुं मा मि ऊं से बढ़ि के छौं |
\v 24 पांच बार मिन यहूदियों का हाथ से उन्तालिस उन्तालिस कोड़ा खैनि |
\v 25 तीन बार त मि डंडों से पिटे ग्यों; एक बार मी पर ढुंग्यो करे गे; तीन बार उ जहाज टुटि गे छा जौं मा मिन यात्रा कैरी छै; एक दिन अर एक रात मिन समुद्र मा बितै |
\v 26 मि बार बार यात्राओं मा, गाड-गदन्यूं का खतरों मा, अर डाकुओं का खतरों मा, अर अपड़ा जाति भयों का खतरों मा, गैर-जाति का लोगुं का खतरों मा, अर झूटा भयों का बीच खतरों मा रयूं |
\v 27 मेहनत कन मा, अर दुःख मुसीबत मा, बार बार उणिदु रैण मा; भुखी अर तिसळु रौंण मा; बार बार उपवास रखण मा; ठंड मा रौंण से, अर बगैर कपड़ों का दिन बितैनि |
\v 28 अर यूं सब बातुं का आलावा जौं बातुं को मि बखान नि कनु छौं, मी पर हरेक दिन सब मसीह मंडलियों कि चिंता को बोझ रौंदु |
\v 29 कैकि कमजोरी से मि कमजोर नि होंदु ? कैका पाप का कारण ठोकर खांण से मि दुखि नि होंदु ?
\v 30 जु बड़ु मोन ही कन हो त मि अपड़ि कमजोरी कि बातुं पर बड़ु मोन करुलु |
\v 31 प्रभु यीशु को पिता परमेश्वर जु सदानि बटी धन्य च, उ सब जंणदु च की मि झूट नि बुनु छौं |
\v 32 जब मि दमिश्क मा छौ त वे बगत राजा अरितास का हाकिम न मीतैं पकणनु कु शहर का आस-पास पैहरा देंयु छौ,
\v 33 अर मि एक ठुफरा हुंद रखि कै खिड़कि बटी उतारे ग्यों अर इनकै शहर कि चार दिवारि का भैर पौंछैये ग्यों, अर मि इनकै वे राजा का हाथ बटी बचि ग्यों |
\c 12
\p \v 1 जबकी बड़ु मोन कन मी कु ठिक नी च तौभि कन पोड़दो; इलै प्रभु न मीतैं जु दर्शन अर प्रकाशन दींनि वांको मि सदानि बखान करुलु |
\v 2 मि मसीह का एक इन भक्त तैं जंणदु छौं; जु चौदह बरस पैलि सबसे ऊंचा स्वर्ग मा उठैये गे छौ अर मि यु नि जंणदूं कि उ शरीर का समेत उठैये गे या फिर बगैर शरीर को परमेश्वर जंणदु च कि उ तिसरा स्वर्ग तक उठैये गे |
\v 3 मि जंणदु छौं कि उ मनखि स्वर्गलोक मा उठैये गे शरीर का दगड़ा मा, या बगैर शरीर को यु त मीतैं पता नी च पर परमेश्वर ही जंणदु
\v 4 उ स्वर्गलोक पर उठैये गे अर वेन उख इन्दारि बात सुंणिनि जु समझ से भैर छिंन, उ बात जौं तै मनख्यूं तैं अपड़ा गिच्चा मा लौंण ठिक नी च |
\v 5 इन मनखि पर त मी बड़ु मोन करुलु, पर अपड़ा बारा मा त अपंणि कमजोरियों तैं छोड़ि कै और कैं बात पर बड़ु मोन नि करुलु |
\v 6 मि भव्य दर्शन का कारण बड़ु मोन नि करुलु, इलै मेरा शरीर मा एक कांडो चुभाये गे याने शैतान को एक दूत मी तैं घूंसा मारु कखि मि बड़ु मोन नि कैरि सैकु |
\v 7 यांका बारा मा मिन प्रभु बटी तीन बार बिनति कैरी कि यु कांडो मेरा शरीर बटी दूर ह्वे जौ |
\v 8 पर प्रभु न मीकु बोलि, “मेरि कृपा त्वेकु भौत च; किलैकी मेरी सामर्थ कमजोरी मा सिद्ध ह्वेंदि |” इलै मि बड़ी ख़ुशी से अपंणि कमजोरियों पर घमंड करुलु कि मसीह कि सामर्थ मी मु वास कैरु |
\v 9 इलै मि मसीह का वास्ता कमजोरियों मा, अर अपमान सैंण मा, गरीबि मा, क्लेश मा, अर दुःख मुसीबतों मा भि खुश छौं; किलैकी जब मि कमजोर होंदुं, तभि बलिष्ट होंदुं |
\v 10 मि मूरख त बणि छैं छौं, पर इन कनु कु भि तुमुन ही मी तैं मजबूर लाचार कैरी | जबकि तुमतैं मेरी बढ़ै कन चैणी छै, किलैकि जबकि मि कुछ भि नि छौं, पर तौभि मि ऊं बड़ा से बड़ा प्रेरितों बटी कैं बात मा कम नि छौं |
\v 11 प्रेरितों का गुण भि तुमारा बीच मा सब किसम का सबर समेत, चिन्ह, अर चमत्कार का काम, अर सामर्थ का कामों समेत दिखैये गैंनि |
\v 12 तुम कैं बात मा दुसरी मंडलियों से कम छा, सिर्फ ईं बात मा की मिन तुम पर अपड़ु भार नि डाळि मेरी ईं भूल तैं क्षमा कैरा |
\v 13 देखा, अब मि तिसरी बार तुमारा बीच मा औंणु कु तयार छौं, अर मि तुम पर क्वी भार नि डळुलु, किलैकी मि तुमारी धन-सम्पति ना बल्कि तुम तैं ही चांदु छौं | किलैकि बच्चों तैं ब्वे-बाबों कु धन-सम्पति कट्ठा नि कन चैंणि, पर हां ब्वे-बाबुं तैं बच्चों कु धन-सम्पति कट्ठा कन चैंणि च |
\v 14 मि तुमारा आत्मा का फैदा कु ख़ुशी से खर्च करुलु, इख तक कि अफ भि खर्च ह्वे जौलु | जु मि तुम तैं इथगा जादा प्रेम करदूं, त क्या मी तैं तुम बटी कम प्रेम मिलण चैंणु ?
\v 15 इन त छैं च कि मिन तुम पर क्वे भार नि डाळि, पर हां तुम इन समझि सकदां कि जन मिन छल कपट कैरी के धोखा से तुम तैं फंसै हो !
\v 16 भला, जु भै मिन तुम मु भेजि छा क्या ऊंमा बटी कैका भि द्वारा मिन तुम बटी कुछ ले च ?
\v 17 मिन तीतुस तैं समझै-बुझै कै तुम मु भेजि अर वे हैंका भै तैं भि भेजि, त क्या तीतुस न छल-कपट कैरिके तुम बटी कुछ ले च ? क्या हम एकि आत्मा का अनुसार नि चल्यां ? क्या हम एकि बाटा पर नि चल्यां ?
\v 18 तुम अभि तक इन समझणा होल्या कि हम अपड़ी सफै देंणा छां | जबकि हम त परमेश्वर तैं उपस्थित जांणि के मसीह मा बोळदां, अर हे मेरा प्रिय भयों, यूं सभि बातुं तैं तुमारा ही फैदा कु बोळदां |
\v 19 किलैकि मी तैं डैर च, कि कखि इन नि हो कि मि ऐ के जन चांणु छौं उन तुम तैं नि पौं; अर मि तैं भि जन तुम नि चांदां उनि पावां; अर कखि फिर तुम मा झगड़ा, जलन, क्रोध, अहंकार, चुगलि, अर अभिमान, अर बखेड़ा ह्वे जौ;
\v 20 अर कखि इन नि हो कि मेरु परमेश्वर फिर से तुमारा इख औंणु कु मी पर दबाव डाळु अर मीतैं भौतुं का वास्ता फिर से शोक कन पोड़ु,
\v 21 ऊंकु जौं न पिछला दिनु मा पाप कैरी छौ अर अपड़ा गंदा कामों से, अर व्यभिचार, अर लुचपन से अपंणु मन नि फिरै |
\c 13
\p \v 1 अब देखा तिसरी बार मि तुम मु औंणु छौं: अर अब द्वी या तीन गवाहों का द्वारा हरेक बात ठैरैये जालि |
\v 2 जब मि दुसरी बार तुमारा दगड़ा मा छौ, उनि अब दूर रै के ऊं लोगुं से जौं न पैलि पाप कैरी छौ, अर बकि लोगुं से भि पैलि बोलि देंदु कि जु फिर औलु त मिन तुम तैं छोड़नं,
\v 3 किलैकि तुम त ईं बात को सबूत चंद्यां कि मसीह मी मु बोळदु, जु तुमुकु कमजोर न बल्कि तुम मा सामर्थी च |
\v 4 उ कमजोरी का कारण सूळि पर चड़ैये त गे छैं च, तौभि परमेश्वर की सामर्थ से ज्यूंदु च | हम भि वेमा कमजोर छां, पर परमेश्वर कि सामर्थ से ज्वा तुमुकु च, वेका दगड़ा मा ज्यूला |
\v 5 अपंणा आप तैं परखा कि विश्वास मा छैं छा कि नि छा | अपंणा आप तैं परखा | क्या तुम अपड़ा बारा मा यु नि जंणदां कि यीशु मसीह तुम मु च ?
\v 6 पर मि इन चांणु छौं कि तुम इन जांणि ल्या कि हम निकम्मा नि छां |
\v 7 हम अपड़ा परमेश्वर बटी यु प्रार्थना करदां कि तुम क्वे बुरै नि कैरा, इलै न की हम सच्चा दिखे जां,पर इलै की तुम भलै कैरा, तब चै हम निकम्मा हि ठैरि जां |
\v 8 किलैकि जु सच्च च वेका खिलाफ मा हम कुछ नि कैरी सकदां, पर हां जू भि कैरी सकदां उ सचै का पक्ष मा ही कैरी सकदां |
\v 9 जब हम कमजोर छां आर तुम बलिष्ट छां, त हम खुश होंद्यां, अर इन प्रार्थना भि करदां की तुम सिद्ध बणि जांवां |
\v 10 ये कारण जब मि तुमारा पीठ पिछनै यूं बातुं तैं लेखुणु छौं, ताकि जब मि तुम मु औलु त मीतैं अपड़ा अधिकार से तुम दगड़ी कठोर बरतौ नि कन पोड़ु, जै अधिकार प्रभुन मी तैं बिगाड़नु कु न बल्कि बणौणु कु दियुं च,
\v 11 इलै हे भयों, खुश रावा, सिद्ध बणदि जावा; ढाढस रखा; एकि मनसा रखा; मेल-मिलाप से रावा | अर प्रेम अर शांति को दाता परमेश्वर तुमारा दगड़ा मा रालो |
\v 12 प्यार से एक हैंका तैं नमस्कार कैरा |
\v 13 सब पवित्र भक्त लोग तुमुकु नमस्कार बुना छिंन |
\v 14 प्रभु यीशु मसीह की कृपा अर परमेश्वर को प्रेम अर पवित्र आत्मा की संगति तुम सभ्युं का दगड़ा मा सदानि होंणि रौ |
