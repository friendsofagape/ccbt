\id PHP - Garhwali New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिप्पियों
\toc1 फिलिप्पियों
\toc2 फिलिप्पियों
\mt1 Philippians
\mt1 फिलिप्पियों
\c 1
\p \v 1 या चिट्ठी मसीह यीशु का सेवक पौलुस अर तिमुथियुस की तरपां बटी ऊं सब पवित्र भक्त लोगुं कु अर अध्यक्ष अर सेवकों समेत ऊंकु चा जु फिलिप्पि मा रंदिनि |
\v 2 हमारा पिता परमेश्वर अर प्रभु यीशु मसीह बटी तुमतैं किरपा अर शांति मिळदि रौ |
\v 3 मि जब जब तुमतैं याद करुदुं उतगा बार मि परमेश्वर को धन्यवाद करुदूं;
\v 4 अर जब मि तुम सभ्युं कु अजुजि करदुं त सदानि ख़ुशी से करुदूं |
\v 5 इलैकि तुमुन पैला दिन बटी सुसमाचार का फैलाण मा मेरु दगड़ु कैरी |
\v 6 मी तैं ईं बात को पूरु भरोसु च कि जै परमेश्वर न तुम मु भलो काम कन शुरू कैरी, वी वे काम तैं मसीह यीशु का औंणा दिन तक पूरु भि करुलो |
\v 7 यु ठिक च कि मि तुम सभ्युं कु इनि विचार कैरु, किलैकि तुम मेरा मन मा बस्यां छां, मेंरी कैद मा अर सुसमाचार कु जवाब प्रमाण देंण मा तुम सभि भि परमेश्वर कि किरपा मा मी दगड़ी छां |
\v 8 ईं बात मा परमेश्वर मी तैं जंणुदो कि मि मसीह यीशु जन प्रेम कैरिके तुम सभ्युं कि लालसा करुदूं |
\v 9 मि तुमुकु इन प्रार्थना करुदूं कि तुमारु प्रेम सदानि बड़दि जौ अर तुमतैं पूरु ज्ञान अर सब किस्म कि बुद्धि अर बिबेक मिलि जौ,
\v 10 इख तक कि उ भलि भलि बात तुमतैं अच्छी लगुनु; अर मसीह का औंणा दिन तक सचा बंणयां रंयां, इलैकि ठोकर नि खय्यां;
\v 11 इलैकि ऊं धार्मिकता का फलों से भरपूर ह्वेंदि जावा जु यीशु मसीह पये जंदिनि, ज्यांसे परमेश्वर कि बड़ै होंणी रौ |
\v 12 हे भयों मि इन चंदू कि तुम यु जांणि ल्या कि जु मी पर बीति ऊं दुःखों से सुसमाचार कि बड्दि ह्वे |
\v 13 इख तक कि केसर राजा का राजभवन कि सैरी पलटंण अर बकि सभि लोगों मा यु प्रगट ह्वे कि मि मसीह यीशु का बानु जेल मा बंधी छौं;
\v 14 अर मेरा बंधी होंणा कारण भौत मसीह भयों को प्रभु पर भरोसा दगड़ी परमेश्वर को वचन सुंणाणो अर भि जादा साहस कना रैनि |
\v 15 कुछ त जलन रखिके अर झगड़ा का बानु प्रचार प्रसार को काम करदिंनि अर कुछ त भलि मनसा से ये काम तैं करदिंनि |
\v 16 कतगै प्रेम से यु जांणिके यु प्रचार करदिंनि कि मि सुसमाचार का जवाब देंणु कु ठैरैयूं छौं |
\v 17 अर कतगै त सीधि मनसा से ना बल्कि जलन मा ह्वेके यीशु मसीह कि कथा सुंणादिंनि, उ यु सोचिके इलै इन करदिनि कि मेरी कैद मा मी कु और जादा दुःख पैदा करुनु |
\v 18 ता क्या ह्वे ? कनकै भि, चै कपट से, या चै सचै से, मसीह को प्रचार प्रसार ता होंणु च अर मि ईं बात से खुश छौं अर सदानि खुश भि रौलु |
\v 19 किलैकि मि जंणदु छौं कि तुमरी अजुजि का द्वारा, अर यीशु मसीह कि आत्मा कि मदत से यांको फल मी कु यू चा कि मि मुक्ति पौलु |
\v 20 किलैकि मेरा मन कि मनसा त या चा, अर मि इन कोशिस करुदूं कि मेरी कैं भि बात मा बेजति नि हो, पर जन मेरी सैरी हिम्मत से मेरा शरीर से यीशु मसीह कि बड़ै होंणि रै उनि अब भि होंणि रौ चै मि ज्युंदु रौं या फिर मोरि जौं |
\v 21 किलैकि मी कु ज्यूंदु रौंण मसीह च, अर मोरि जांण फैदा कि बात च |
\v 22 पर जु शरीर मा ही रौंण मेरा काम कु फैदा मंन्द च ता मि इन नि जंणदूं कि कै को चुनाव कैरु |
\v 23 अर मि यूं द्वी का बीच अथक मा छौं, ज्यू ता इन बुनु च कि ये संसार बटी चलि जौं अर सदानि यीशु मसीह का दगड़ा मा रौं किलैकि यु ता भौत हि अच्छु होलु,
\v 24 पर तुमारा बानु शरीर मा रौंण और भि जरूरि च |
\v 25 इलै मी तैं ईं बात को पूरु भरोसु चा अर मि जंणदु भि छौं कि मि ज्यूंदु रौलु, बल्कि तुम सभ्युं दगड़ि रौलु ज्यांसे तुम विश्वास अर भरोसा मा मजबूत ह्वे जां अर प्रभु मा खुश रै सक्यां;
\v 26 अर जु घमंड तुम मेरा बारा मा करदां उ मेरा तुममु फिर औंण से यीशु मसीह मा और भि बडदि जौ |
\v 27 सिर्फ इतगा कैरा कि तुमारु चाल-चलन यीशु मसीह का सुसमाचार का लैक हो तब चै मि तुमतैं ऐ के देखु, या फिर नी भि औं पर तुमारा बारा मा इनि सूंणु कि तुम एकि आत्मा मा अटल छां, अर एकि मनसा रखि के सुसमाचार का विश्वास कु सदानि मेहनत करदां,
\v 28 अर कैं भि बात मा विरोधियों से नि डरदां यु ऊंकु त विंणौस को साफ चिन्ह च, पर तुमुकु मुक्ति को चिन्ह च अर यु परमेश्वर कि तरपां बटी च |
\v 29 किलैकि यीशु मसीह का बानु तुम पर या कृपा ह्वे च कि तुम वे पर सिर्फ विश्वास ही नि कैरा बल्कि वेकु दुःख भि उठावा;
\v 30 अर तुम भि उनि मैहनत करयां, जन तुमुन मी तैं कंन देखि, अर अभि भि सुंणदां कि मि उनि कनु छौं |
\c 2
\p \v 1 इलै जु तुमारा मसीही जीवन मा कुछ शांति, अर प्रेम से साहस, अर पवित्र आत्मा दगड़ु, अर कुछ किरपा अर भलै च,
\v 2 त फिर मेरा ये आनन्द तैं इनकै पूरु कैरा कि एक मन रावा अर एकि प्रेम अर एकि मनसा रखा |
\v 3 विरोध या झूठी बड़ै कु कुछ नि कैरा, पर दीनता से एक हैंका तैं अफ से अच्छु समझा |
\v 4 तुम मु बटी हरेक अपंणि ही भलै ना पर दुसरों कि भलै कि भि चिंता कैरु |
\v 5 जन यीशु मसीह को बरतौ छौ उनि तुमारु बरतौ भि हो;
\v 6 जैन परमेश्वर का रूप मा ह्वेके भि परमेश्वर दगड़ि अपंणि बराबरि को अधिकार नि संमझि |
\v 7 बल्किन मा वेन अफतैं कुछ नि संमझि जन बुळदिंनि कि शून्य कैरि दींनि, अर सेवक को रूप धारण कैरिके मनख्यूं जंन ह्वे गे |
\v 8 अर मनखि का रूप मा प्रगट ह्वेके अपंणा आपतैं दीन कैरी {झुकै} अर इख तक कि इतगा आज्ञाकारी रै कि सलीब कि मौत भि सयेलि छै |
\v 9 इलै परमेश्वर न वेतैं महान कैरी अर वेतैं ऊंचि जगह पर बैठै, अर वेतैं उ नौं दींनि जु सभि नौं मा बड़ु चा |
\v 10 इलै जु स्वर्ग मा छिंन, अर धरति, अर पाताळ लोक मा छिंन उ सभि यीशु का नौं मा घुंडा टेकुनु;
\v 11 अर हरेक मनखि परमेश्वर कि बड़ै कु इन मांणि जौ कि यीशु मसीह हि प्रभु च |
\v 12 इलै मेरा प्रिय भयों जनकै तुम आज्ञाओं को पालन करदि ऐयां, उनि अभि भि करदी रावा सिर्फ मेरा छौंद ना पर मेरा दूर रौंण पर भि डरदि अर कौंपदि अपंणा अपंणा उद्धार को काम पूरु कैरा;
\v 13 किलैकि परमेश्वर ही च जैन अपड़ी मनसा का निमित तुमारा मनों मा इच्छा अर काम, द्व्युं बातुं तैं कंनौ साहस अर हिम्मत डाळि |
\v 14 सब काम बगैर बबड़य्यां अर बगैर झगड़ा न कैरा करा,
\v 15 किलैकि तुम निर्दोष अर सीधा ह्वेके टेड़ा अर भ्रष्ट लोगों का बीच मा परमेश्वर कि निष्कलंक सन्तान बंणिके रै सक्यां जौंका बीच तुम ये संसार मा जीवन का वचन तैं लेके जगदा द्यू जन दिखेंणा रदां
\v 16 कि मसीह का औंणा का दिन मीतैं घमंड कनौं क्वी कारण हो कि मेरि दौड़ धूप अर मेरी मेहनत कन बेकार नि रौ |
\v 17 जु मीतैं तुमारा विश्वास का बलिदान अर तुमारी सेवा का फल मा अपड़ी ल्वे भि बगौंण पोड़ु, ता तौभि मि खुश छौं अर तुम सभ्युं दगड़ि ख़ुशी मंणौदुं |
\v 18 उनि तुम भि खुश रावा अर मी दगड़ि ख़ुशी मंणावा |
\v 19 मीतैं प्रभु यीशु मसीह मा आस च कि मि तुम मु तिमुथियुस तैं तुरंत भेजुलु, कि वे बटे तुमारि दशा सूंणिके मीतैं शांति मिलु |
\v 20 मी मु इन बरतौ को क्वी और नी च जु सचा मन से तुमारि चिंता करदु हो |
\v 21 किलैकि सब अपंणा स्वार्थ कि खोज मा रंदिंनि, ना कि यीशु मसीह कि |
\v 22 पर वेतैं ता तुमुन परखि च अर जंणदा भि छां कि जन नौंनु बुब्बा दगड़ी काम-काज करुदो उनि वेन भि सुसमाचार का फैलाण मा मी दगड़ी मैहनत कैरी |
\v 23 इलै मी तैं इन आस च कि जनि मीतैं पता चलुलो कि मेरी क्या दशा ह्वेलि, त उनि मि वेतैं तुरंत भेजि द्यूलु |
\v 24 अर मीतैं प्रभु मा भरोसा च कि मि अफ भि जळदि औलु |
\v 25 पर मीतैं यु ठिक लगि इप्फ्रुदीतुस तैं तुम मु भेजि जु मेरु भै अर मी दगड़ि काम कंन वळु दगड़य्या अर तुमारु रैब्बारया अर जरूरि बातुं मा मेरि सेवा टैल कंन वळु चा |
\v 26 किलैकि वेको ज्यू तुम सभ्युं मा लग्युं छौ, किलैकि तुमुन वेकि बिमारि को हाल समाचार सूंणि छौ इलै उ तुमारि चिंता करदु छौ |
\v 27 सचमुच मा उ बिमार ता ह्वेगे छौ इख तक कि मुनं पर छौ, पर परमेश्वर न वे पर किरपा कैरी, अर वे पर ही न पर मी पर भि किरपा कैरी कि मीतैं भौत जादा दुःखि नि होंण पोड़ु |
\v 28 इलै मिन वेतैं भेजणै कि और भि जादा कोशिस कैरी कि तुम वेतैं फिर देखिके खुश ह्वे जां अर इनकै मेरु भि दुःख घटि जौ |
\v 29 इलै तुम प्रभु मा वे से भौत ख़ुशी से मिल्यां, अर इन्दारा लोगुं को आदर कना रंय्यां |
\v 30 इलैकि उ मसीह का कामों कु अपंणा प्राण तैं भि खतरा मा डाळि के मुनु कु तैयार ह्वेगे छौ कि ज्व घटि कमि मेरी सेवा मा तुमारी तरपां बटी ह्वे वींतैं उ पूरु कैरु |
\c 3
\p \v 1 इलै हे मेरा भयों, प्रभु मा खुश रावा | एकि बात तुमुकु बार बार लेखंण मा मीतैं क्वी कष्ट नि होंदु, किलैकि यां मा तुमारी भलै चा |
\v 2 बुरा काम कन वळुं बटी सचेत रावा, जु कि जंगळि कुत्तों जन खतरनाक होंदिनि |
\v 3 किलैकि खतना वळा ता हम ही छां जु हम परमेश्वर कि आत्मा कि अगुवाई मा भक्ति करदां, अर हम मसीह यीशु पर घमंड करदां न कि शरीर पर |
\v 4 पर मि त शरीर का संस्कारों पर भि भरोसा रखि सकदुं | जु क्वी शरीर का संस्कारों पर भरोसा रखुदु हो ता मि वे से भि बड़के रखि सकदुं |
\v 5 किलैकि जब मि आठ दिन को छौ तब मेरु खतना ह्वे अर मि इस्रायली जाति को छौं, अर बिन्यामीन का गोत्र को छौं, इब्रानियों मा कट्टर इब्रानी छौं, अर जु व्यवस्था का बारा मा बोला ता व्यवस्था को जंणनं वळु छौं |
\v 6 अर जु साहस का बारा मा बोला ता मि मंडली को सतौंण वळु छौ; अर जु व्यवस्था कि धार्मिकता का बारा मा बोला ता मि निर्दोष छौ |
\v 7 पर जु जु बात मेरा फैदा कि छै ऊंतैं हि मिनं यीशु मसीह का बानो नुकसान कि बात समझि |
\v 8 पर यांसे बडिके मि अपंणा प्रभु यीशु मसीह कि पैछांणै कि महानता का बानो सब बातुं तैं बेकार समझुदुं | जैका बानो मिन सभि चीजुं को नुकसान ठैरै, अर सब कुछ खौड़ कटग्यार समझुदुं, जंनकै मि यीशु मसीह तैं पै सैकु,
\v 9 अर मि वेमा पये जौं; न कि अपंणि वीं धार्मिकता दगड़ी ज्व यीशु मसीह पर विश्वास कन से च, अर परमेश्वर पर विश्वास कन से मिळदि;
\v 10 कि मि वेतैं अर वेकि सामर्थ तैं पैछांणु, अर वे दगड़ी दुःख मा भागिदार बंणु अर वेकि मौत मा वे जन बंणि जौं |
\v 11 इलैकि मि कनिकै भि, मुर्दों मा बटी ज्यूंदा होंणा पद तक पौंछु |
\v 12 यांको यु मतलब नी च कि मिन पयेलि, या मि सिद्ध ह्वे ग्यों; पर वे पद तैं पकड़णु कु दौड़दि जांणु छौं ज्यांकु यीशु मसीह न मीतैं पकड़ि छौ |
\v 13 हे भयों, मि इन नि सोचदुं कि मिन वे पद तैं पकड़ेलि पर सिर्फ एकि काम करदुं कि जु बात पिछनै रै गेंनि ऊंतैं बिसरि के, अगनै कि बातुं जंना बडदि,
\v 14 वे निशाना जंनै अगनै बडणु छौं, कि वे इनाम तैं पै सैकु जैकु परमेश्वर न मीतैं यीशु मसीह मा मथि उठै |
\v 15 हम मा बटी जतगा सिद्ध छिंन, उ ये ही विचार तैं रखुनु, अर जु कैं बात मा औरि विचार हो त परमेश्वर वेतैं भि तुम पर प्रगट कैरी द्य्यालु |
\v 16 इलै जख तक हम पौंछि छां, वेका अनुसार अगनै चळदि रां |
\v 17 हे भयों, तुम सब मिलिके मी जन जीवन बसर कैरा, अर ऊं बातुं पर ध्यान कैरा जु लोग मी जन चळदिनि अर जै नमुना तुम हम मु दिखदां |
\v 18 किलैकि भौत सि लोग इनि जीवन बसर करदिनि जौंका बारा मा मिन तुमतैं कथगि बार बथै, अर अभि भि रव्वे-रव्वे के बुनु छौं कि उ अपंणा बुरा जीवन से यीशु मसीह कि सलीब का बैरी छिंन |
\v 19 ऊंको अंत विंणास च, ऊंको पुटगो ही ऊंकु ईश्वर च उ अपंणि बेशर्मी कि बातुं पर बड़ु मोन करदिनि अर धरति कि चीजुं पर मन लगौंदिनि |
\v 20 पर हमारु मुल्क स्वर्ग मा च; अर उख बटी एक मुक्ति दाता जु कि यीशु मसीह चा वेकि बाट जुगळां छां |
\v 21 उ अपंणि वीं शक्ति का द्वारा ज्यांसे उ सब चीजुं तैं अपड़ा वश मा करदु वीं शक्ति का द्वारा उ हमारा नाश्मान शरीरों को रूप, बदलिके अपंणा प्रतापमय शरीर जन बंणै द्यालु |
\c 4
\p \v 1 इलै हे मेरा प्रिय भयों, जौंमा मेरु ज्यू लग्युं रौंदु, तुम जु मेरी अर मेरु ताज छंयां, हे मेरा प्रिय भयों, प्रभु मा इनि कै मजबूत बंणयां रावा |
\v 2 मि यूओदिया तैं अर सुन्तुखे तैं भि समझौंदूं कि उ प्रभु मा एक मन रौनु |
\v 3 हे मेरा सचा द्गड़या, मि त्वे से भि अजुजि कनु छौं कि तु ऊं जनानु कि मदद कैर, ऊंन सुसमाचार प्रचार का काम मा मेरी, क्लेमेन्स अर मेरा और द्गड़यूं दगड़ि भौत मदद कैरि, जौंका नौं जीवन कि किताब मा लेख्यां छिंन |
\v 4 प्रभु मा सदानि खुश रावा; मि फिर बोनु छौं कि खुश रावा |
\v 5 तुमारु मयाळदु बरतौ सब लोगुं पर प्रगट हो | प्रभु यीशु को औंण नजदीक च |
\v 6 कैं भि बात कि चिंता नि कैरा; पर हरेक बात मा तुमारी अजुजि प्रार्थना धन्यवाद का दगड़ा मा परमेश्वर का सामणि रखे जौंनु |
\v 7 तब परमेश्वर कि शांति, ज्व हमारी सैरी समझ से भैर च, तुमारा ह्रदय अर तुमारा विचारों तैं मसीह यीशु मा सम्भाळि के रखिलि |
\v 8 इलै हे भयों, जु जु बात सच छिंनि, अर जु जु बात आदर का योग्य छिंनि, अर जु जु बात काम कि छिंनि, अर जु जु बात पवित्र छिंनि, जु जु बात मन तैं लुभौण वळि छिंनि, याने जू भि बात भला गुणु कि अर बड़ै कि छिंनि ऊं पर हि ध्यान लगाया कैरा |
\v 9 जू भि बात तुमुन मी बटी सीखि छिंन, अर स्वीकार भि करिनि, अर सूंणिनि, अर मी मा देखिनि, ऊंको ही पालन कैरा, तब परमेश्वर जु शांति को श्रोत च तुम दगड़ी सदानि रालो |
\v 10 मि प्रभु मा भौत खुश छौं कि इतगा दिन बाद मेरा प्रति तुमारि चिंता फिर से जाग्रत ह्वे गे; इन नी च कि तुम तैं मेरि चिंता पैलि नि छै, पर तुम तैं समै नि मिलि |
\v 11 इन नी च कि मि अपड़ी घटि-कमि का कारण इन बोनु छौं, किलैकि मिन सीखेलि कि जैं दशा मा छौं; वीं दशा मा संतुष्ट रौं |
\v 12 मि गरीबी कि दशा मा रौंण जंणदु छौं अर अमीरी मा भि रौंण जंणदु छौं; हरेक दशा मा अर हरेक बात मा यानि तृप्त होंण अर भुखी रौंण, मिन सभि हालातुं मा जन अमीरि मा या गरीबि मा रौंण सीखेलि |
\v 13 जु मी तैं सामर्थ देंदु वेकि मदद से मि सब कुछ कैरी सकदूं |
\v 14 तौभि तुमुन भलु कैरि कि मेरा क्लेश मुसीबत मा तुमुन मेरु दगड़ु कैरी |
\v 15 हे फिलिप्पियों मा रौंण वळों, जन कि तुम खुद जंणदां जब मिन सुसमाचार प्रचार को काम शुरू कैरि, अर जब मकिदुनिया बटी विदा होंयुं, त तुमारा आलावा और कै मसीह मंडली न लेंण-देंण मा मेरी मदद नि कैरी |
\v 16 इनि कै थिस्सलुनीके मा भि तुमुन एक बार न बल्कि अनेक बार मी कु दान भेजि |
\v 17 ईं बात को यु मतलब नी च कि मि दान चांणु छौं, पर मि इन चांदु कि तुमारा धर्म खाता मा पुण्य को फल जमा हो |
\v 18 मी मु सब कुछ च, बल्कि मा भौत कै च; तुमुनं इपफ्रुदितुस का हाथ का द्वारा जु दान भेजि छौ वे पैके मि संतुष्ट ह्वे ग्यों, वा ता मिठि खुशबूदार बलि छै जै तैं परमेश्वर खुश ह्वे के स्वीकार करदु |
\v 19 मेरु परमेश्वर भि यीशु मसीह मा अपड़ी महिमा कि समृदधि का अनुसार तुमारि हरेक जरूरत तैं पूरि करलु |
\v 20 हमारा पिता परमेश्वर कि बढ़ै जुग-जुग तक होंणि रौ | आमीन |
\v 21 हरेक पवित्र भक्त लोगुं कु, जु यीशु मसीह मा छिंनि ऊं तैं नमस्कार बोला | जु भै मी दगड़ि छिंन उ तुम स्भ्युं कु नमस्कार बुना छिंन |
\v 22 सब पवित्र लोग, खाश कैरिके जु कैसर का कुटुंब का छिंन, ऊ भि तुमुकु नमस्कार बुना छिंन |
\v 23 हमारा प्रभु यीशु मसीह कि कृपा तुमारी आत्मा का दगड़ा मा होंणि रौ |
