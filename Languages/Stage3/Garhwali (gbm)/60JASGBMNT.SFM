\id JAS - Garhwali New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h याकूब
\toc1 याकूब
\toc2 याकूब
\mt1 James
\mt1 याकूब
\c 1
\p
\v 1 परमेश्वर अर प्रभु यीशु मसीह का सेवक याकूब की तरपां बटी सैरी दुनिया मा इनै-उनै रौण वळा बारह गोत्रों तैं नमस्कार |
\v 2 हे मेरा भैयुं जब तुमारा जीवन मा किसम- किस्मे की अजमैस औ त, वीं अजमैस तैं भौत ख़ुशी की बात समझ्यां,
\v 3 अर इन जांणा कि तुमारा विशवास की अजमैस से सबर पैदा होंदु |
\v 4 अर धीरज तैं अपड़ु काम कन द्यावा कि तुम सम्पूर्ण अर सिद्ध ह्वे जावां, अर तुम मु कैं बात की कमी नि रौ |
\v 5 पर जु तुम मु बटी कै तैं बुद्धि की कमि-घटी हो त परमेश्वर बटी मांगु अर परमेश्वर वे तैं द्यालु, किलैकी परमेश्वर खुश ह्वेके उदारतापूर्वक द्योंदु |
\v 6 पर मंगण वळु विशवास से मांगु, अर बिलकुल भी शक नि कैरु, किलैकी जु शक करुदु उ समुद्र की लहरों की तरौं च ज्व़ा हव्वा दगड़ी इनै-उनै जांदी |
\v 7 इन्दारया आदिम तैं इन उम्मीद नि रखण चैंणी कि परमेश्वर बटी मी तैं कुछ मिलुलो |
\v 8 किलैकी इन आदिम दुचितो होंदु अर अपड़ी सैरी बातुं मा भी चंचळ होंदु |
\v 9 जु भै दीन च उ अपड़ा पद पर खुश हो,
\v 10 अर जु धनवान च उ अपड़ी हीन दशा पर खुश हो, किलैकी उ जंगळ की घास का फूलों की तरौं सुखि जालु |
\v 11 जब तेज घाम लगुदु त घास सुखि जांदु अर वेका फूल झड़ी जांदिनि अर तब वेकि सुंदरता नष्ट ह्वे जांदी | उनि धनवान आदिम भी धन कमौन्द कमौन्द धूळ मा मिलि जालु |
\v 12 धन्य च उ आदिम जु अजमैस का बगत भी अटल रांदु, किलैकी अजमैस मा सफल होंणा का बाद परमेश्वर वे तैं जीवन को मुकुट द्यालु, जै देंणै करार परमेश्वर न अपड़ा भक्त लोगुं दगड़ी कैरी |
\v 13 जब कै आदिम कि अजमैस हो, त तब उ इन नि बोलु कि परमेश्वर मी तैं अजमौणु च; किलैकी न ता बुरी बात से परमेश्वर की अजमैस ह्वे सकिदी अर न खुद उ कै तैं अजमौन्दु |
\v 14 पर हरेक आदिम अपड़ी ही लालसाओं का कारण फंसिके अजमैस मा पोड़दु |
\v 15 तब लालसा बढ़ी जांदी अर पाप तैं जन्म देंदी अर जब पाप बढ़ी जांदु त तब उ मृत्यु तैं पैदा करुदु |
\v 16 हे मेरा प्रिय भैयों अपड़ा जीवन मा धोखा नि खावा |
\v 17 किलैकी हरेक अच्छु वरदान अर हरेक उत्तम दान स्वर्ग बटी ही च, उ परमेश्वर की तरपां बटी मिळदिनि, जैन स्वर्ग की ज्योति बणैनि, उ कभि भि नि बदलेंदु अर न छैल क्वी तरौं घटदु-बढ़दु |
\v 18 वेन अपड़ी मनसा का अनुसार सच्चा वचन का द्वारा हमतैं नयुं जनम दींनि, ज्यांसे हम वेका बणयां प्राणियों मा सबसे श्रेष्ट फल ह्वे जावां |
\v 19 हे मेरा प्रिय भैयों, इन त तुम जांणदा हि छां कि हरेक आदिम सुणन मा तेज, अर बुन मा कम अर गुस्सा कन मा कम हो |
\v 20 किलैकी आदिम का गुस्सा से परमेश्वर की धार्मिकता को उदेश्य पूरु नि होंदु |
\v 21 इलै सब गन्दी आदतों अर सभि दुष्टता तैं दूर कैरा, अर नम्रता से परमेश्वर का वचन तैं स्वीकार कैरा जु तुम मु बुत्युं च, यु वचन तुमारु उद्धार कैरी सकुदु |
\v 22 पर वचन का अनुसार जीवन बितावा, सिरफ वचन तैं सिरफ सुंणन वळ हि ना बल्कि वेका अनुसार जीवन भि बितावा, किलैकी वचन तैं सिरफ सुणन वळा अफ तैं धोखा मा रखदिनि |
\v 23 जु आदिम वचन सूंणिके वेका अनुसार जीवन बसर नि करुदु उ वे आदिम की तरौं च जु अपड़ु असली मुख ऐना मा देखुदु | बिसरी जांदु कि मि कन दिखेणु छौ |
\v 24 अर जब उ अपड़ु मुख देखिके उख बटी चलि जांदु, अर उबारी बिसरी जांदु कि मि कन दिखेणु छौ |
\v 25 पर जु आदिम स्वतंत्र कन वळा धर्मशास्त्र तैं ध्यान से देखुणु रांदु अर वेका अनुसार जीवन बसर करदु वी आदिम अपड़ा इन्दारया बरतौ से आशीष पालु |
\v 26 जु क्वे अफ तैं धरमी समझुदो अर अपड़ी जीभ तैं वश मा रखुदु त तब उ अफ तैं धोखा देंदु, आर वेकी धार्मिकता बेकार च |
\v 27 पिता परमेश्वर किंजर मा शुद्ध अर निर्मल भक्ति या च कि अनाथ अर विधवाओं का दुःख मा ऊंकी देखभाळ कैरा, अर अपंणा आप तैं ईं दुनिया से निष्कलंक रखां |
\c 2
\p
\v 1 हे मेरा भैयों, तुम महिमावान प्रभु यीशु मसीह पर विशवास करद्यां इलै आपस मा भेदभाव नि रखा |
\v 2 माना कि जु क्वी अमीर आदिम सोना की अंगुठी अर महगा महगा कपड़ा पैरी के तुमारी मण्डली मा औ, अर एक गरीब आदिम भी औ जैका मैल्यंणा कपड़ा पैरयां होनु,
\v 3 अर तुम वे महगा कपड़ा पैरयां आदिम तैं देखिके आदरपूर्वक बोल्यां कि, “ श्रीमान तुम इख अच्छी जगह मा बैठी जावा,” अर वे गरीब आदिम तैं देखिके बोल्यां, “तु इना खड़ु रौ,” या "इख मेरा खुट्टुं का सांमणी बैठी जा |”
\v 4 त इन कैरिके तुम आपस मा भेदभाव नि करद्यां अर बुरी मनसा से न्याय कन वळा नि बणयां?
\v 5 हे मेरा प्रिय भैयों, सूंणा, जु दिनिया मा गरीब छिंनि क्या परमेश्वर न ऊं तैं नि चुणी? कि उ विशवास मा धनवान बणुनु अर वे राज का हकदार बणुनु, जै राज देंणै करार परमेश्वर न अपड़ा भक्त लोगुं दगड़ी कैरी |
\v 6 पर इन कैरिके तुमुन वे गरीब की बेज्जती कैरी | क्या यु धनवान लोह ही तुम पर अन्यो नि करदिनि अर क्या यु ही तुमतैं खैंचिके अदालत मा नि लिजान्दिनी?
\v 7 क्या उ वे शुभ नौं की बुरै नि करदीनि जै नौं से तुम जंणे जान्द्यां?
\v 8 तौभि जु तुम पवित्रशाश्त्र का वचन का अनुसार कि "तू अपड़ा पड़ोसी से अफ जन प्रेम रख" जु तुम सचमुच मा इन कैरिके व्यवस्था तैं पूरी करन्दा, त ठिक ही करन्दा |
\v 9 पर जु तुम भेदभाव करन्द्यां त इन कैरिके तुम पाप करन्द्यां; अर तब व्यवस्था तुम तैं दोषि ठैरांदी |
\v 10 किलैकी क्वी भी जु सैरी व्यवस्था को पालन करुदु हो पर जु उ एक आज्ञा तैं नि मांणु त इनकै सैरी बातुं मा दोषि बणी जांदु |
\v 11 इलैकि जै न इन बोलि, “तु व्यभिचार नि कैरी" वेन ही इन भि बोलि, कि “तू हत्या नि कैरी,” इलै जु तिन व्यभिचार त नि कैरी पर हत्या कैरी त इनकै तू सैरी व्यवस्था को पालन कन वळु नि बणी |
\v 12 तुम ऊं लोगुं की तरौं बोला अर काम भी कैरा, जौं को न्याय स्वतंत्र कन वळी व्यवस्था का अनुसार होलु |
\v 13 किलैकी जै न क्वे दया नि दिखै, वेको न्याय बगैर दया का होलु: किलैकी न्याय पर दया की जीत होंदी |
\v 14 हे मेरा भयों जु क्वी इन बोलु कि मी तैं विशवास च पर उ करम नि कैरु, त यां से क्या फैदा? क्या इन विश्वास वेको कभी उद्धार कैरी सकुदु च?
\v 15 जु कै भै अर बैणी मु कपड़ा नि होनु या ऊं मु खांणु कु कुछ नि हो,
\v 16 अर तुम मा बटी क्वी ऊं मु बोलु, “अच्छा से जावा, अर कपड़ा पैरीके गरम रावा अर अच्छु खांणु खावा,” पर जु चीज ऊंकी देह कु जरूरी छिंन उ चीज ऊं तैं नि द्यावा त क्या फैदा?
\v 17 उनि विशवास भी, जु करम सहित नि हो त अपड़ा सभौ मा मोरयूं च |
\v 18 पर क्वी बोलु, कि "त्वेतैं विशवास च अर मि करम करदूं |” तू बगैर काम को अपंणु विशवास दिखौ; अर मि अपड़ु विशवास अपड़ा कामों का द्वारा दिखौलु |
\v 19 त्वेतैं विशवास च कि एकि परमेश्वर च; त तु ठिक विशवास करदी | किलैकी दुष्टात्मा भी विशवास रखदिनि अर कौंपदिनि |
\v 20 पर हे मूर्ख मनखी क्या तु इन भी नि जंणिदी कि करम का बगैर विशवास बेकार च?
\v 21 जब हमारा पिता अब्राहाम न अपड़ा नौंना इसहाक तैं वेदी पर चढ़ै छौ, त क्या उ अपड़ा कामों का द्वारा धरमी नि मणे गे छौ?
\v 22 इलै तिन देखेलि कि वेका कामों मा विशवास प्रगट होंणु च, अर वेका कामों का द्वारा वेको विशवास सिद्ध ह्वे,
\v 23 इनकै पवित्रशाश्त्र को यु लेख पूरु ह्वे: कि, “अब्राहम न परमेश्वर पर विशवास कैरी, अर यु विशवास वेकु धरम गिणे गे;” अर उ परमेश्वर को दगड़या कहलैये गे |
\v 24 त इनकै तुमुन देखेलि कि आदिम केवल विशवास से ही न, बल्कि कर्मों से भी धरमी बणुदु |
\v 25 उनि रहाब वेश्या भी जब वीं न दूतों तैं अपड़ा घर मा जगह दे छै अर ऊं तैं हैंका बट्टा बटी विदा कैरी छौ, त क्या वा अपड़ा कामों का द्वारा धरमी नि जंणे गे छै?
\v 26 जन आत्मा का बगैर देह मोरीं च, उनि विशवास भी बगैर कामों का मोरयुं च |
\c 3
\p
\v 1 हे भयों, तुम मु बटी भौत सैरा लोग उपदेश देंण वळा न बणुनु, किलैकी तुम जांणदा छां कि हम उपदेश देंण वळा और भी जादा दोषि ठैरुला |
\v 2 इलैकी हम कई बातुं मा भूल-बिसर करदां; पर जु क्वे आदिम अपड़ा बोलचाल मा कभी भूल नि करुदु त वी सिद्ध मनखी च अर उ अपड़ी सैरी देह तैं भी अपड़ा वश मा कैरी सकुदु |
\v 3 घोड़ों तैं अपंणा वश माँ कनु कु हम ऊंका गिच्चों पर लगाम लगौन्दा तब हम ऊंका सैरा शरीर तैं अपड़ा वश मा रखी सकदां |
\v 4 या फिर पांणी का जहाजों का बारा मा सोचा, हलांकि उ इथगा बड़ा होंदिनि अर तेज हव्वा ऊं तैं चलौंदी फिर भी एक छोटी सी पतवार से जहाज चलौंण वळु ऊं तैं जनै चौ उनै लिजांदु |
\v 5 उनि जीभ भी शरीर को एक छोटो सि अंग च पर या बड़ी बड़ी डींग मरदी | देखा, एक छोटी सि चिंगारी कथगा बड़ा जंगळ मा आग लगै देंदी |
\v 6 जीभ भी एक आग च; वीं मा अधरम की दुनिया भोरीं च, हमारा शरीर मा जीभ एक इन अंग च ज्वा सैरी देह तैं कलंकित करदी, अर हमारा सैरा जीवन चक्र मा आग लगै देंदी, अर अफ भी वा नरकलोक की आग से फुकेणी रैंदी |
\v 7 हरेक किसम का पशु पक्षी अर धरती का जन्तु अर समुद्री जीवों तैं आदिम न अपड़ा वश मा कैरी सकुदु च अर बल्किन मा वेन अपड़ा वश मा कैरी भी छिंनि,
\v 8 पर क्वी भी आदिम जीभ तैं अपड़ा वश मा नि कैरी सकुदु; या इन्दारी बला च ज्वा की कभी रुकदी नी च, या प्राण तैं नाश कन वळु विष च |
\v 9 ईं जीभ से हम प्रभु अर पिता की स्तुति करदां, अर ईं जीभ से हम परमेश्वर का स्वरूप मा बणयां लोगुं तैं श्राप देंदां |
\v 10 एकि गिच्चा बटी स्तुति होंदी अर श्राप भी निकळुदु | पर हे मेरा भयों इन नि होंण चैंणु |
\v 11 क्या एकि धारा बटी मिठो अर कड़ु पांणी निकळुदु?
\v 12 हे मेरा भयों, क्या बेडु का डाळा पर तिमला या अंगूर की बेल पर बेडु लगी सकदिनि? उनि कड़ा धारा बटी मिठो पांणी नि निकळी सकुदु |
\v 13 तुम मा बटी बुद्धिमान अर समझदार कू च? उ अपड़ा चाल-चलन, नम्रता अर अच्छा ज्ञान से सिद्ध अर अच्छा कामों का द्वारा वां को सबूत द्यो |
\v 14 पर जु तुम अपड़ा मन मा भौत जलन अर विरोध रखिद्यां, त सचै का बारा मा बड़ु मोन नि करयां, अर न झूटी डींग मरयां |
\v 15 यु ज्ञान परमेश्वर की तरपां बटी नी च, बल्कि सांसारिक अर पापी विचारों से पैदा होंदु अर शैतानी च |
\v 16 किलैकी जख बुरै अर विरोध होंदु, उख झगड़ा कौळ अर हरेक किसम का बुरा काम होंदिनि |
\v 17 पर जु ज्ञान परमेश्वर की तरपां बटी औंदु उ सबसे पैली त पवित्र होंदु फिर मिलनसार, शहनशील, दयावन्त, अर अच्छा फलों से भरपूर होंदु | वे ज्ञान मा क्वी भेदभाव या कपट नि होंदु |
\v 18 मेल-मिलाप करौंण वळा लोग धार्मिकता का फल का बीज तैं मेल-मिलाप का दगड़ा बुतदिनि |
\c 4
\p
\v 1 तुमारा बीच मा लड़ै झगड़ा होंणो कारण क्या च? क्या उ झगड़ा कौळ तुमारा मन की ऊं लालसाओं से नि होंदिनि जु तुमारी देह मा लड़ै कना रौंदिनि?
\v 2 तुम लालसा करद्यां, पर वीं चीज तैं पौन्दा नि छां; इलै तुम हत्या करद्यां, अर तुम हिस्योंदा छां पर वीं चीज तैं पौन्दा नि छां त तब तुम लड़ै-झगड़ा करद्यां | जैं चीज तैं तुम चांदा छां वा तुम तैं मिळदी नी च, तुम तैं इलै नि मिळदु कि तुम परमेश्वर बटी मंगदा नि छां |
\v 3 तुम मांगदा त छैं छां पर पौंदा नि छां, किलैकी तुम बुरी मनसा से अपड़ा कुकर्मों मा उडौणु कु मांगद्यां |
\v 4 हे अविश्वासी अर व्यभिचारी लोगों, क्या तुम यु नि जांणदयां कि दिनिया से प्रेम रखण मतलब परमेश्वर दगड़ी बैरभाव रखण होंदु? जु क्वी ईं दुनिया से प्रेम रखण चांदु, उ अफ तैं परमेश्वर को बैरी बणौन्दु |
\v 5 क्या तुम इन समझदां कि पवित्रशाश्त्र मा लेख्युं यु वचन बेकार च, कि "ज्वा आत्मा परमेश्वर न हमरा भितर बसै, क्या वा आत्मा इन मनसा रखदी कि जैं मनसा को प्रतिफल बुरै हो"?
\v 6 पर परमेश्वर त और भी जादा किरपा करुदु; इलैइ पवित्रशाश्त्र मा लेख्युं च, कि "परमेश्वर बड़ु मोन कन वळुं को विरोध करुदु, पर दीन लोगुं पर किरपा करुदु |”
\v 7 इलै परमेश्वर का वश मा ह्वे जावा; अर शैतान को सांमणो कैरा, त तब उ तुमारा सांमणी बटी भागी जालु |
\v 8 परमेश्वर का नजदीक आवा त परमेश्वर भी तुमरा नजदीक आलो | हे पापी लोगों अपड़ा हाथुं तैं शुद्ध कैरा; अर हे दुचित वळों अपड़ा मनों तैं पवित्र कैरा |
\v 9 दुखी ह्वा, करंणा कैरा, अर आंसु बगावा | अर हैंसणा बदला रव्वे ल्यावा अर हर्ष कना बदला शोक कैरा |
\v 10 प्रभु का सांमणी दीन बणी जावा त तब उ तुम तैं बड़ु बणालु |
\v 11 हे भयों, एक हैंका की बदनामी नि कैरा | जु अपड़ा भै की बदनामी करुदु या वे पर भगार लगौंदु, उ नियमशाश्त्र की बदनामी करुदु अर नियमशाश्त्र पर भगार लगांदु; पर तू जु नियमशाश्त्र पर भगार लगांदी त तब तू नियमशाश्त्र को पालन नि करदी, बल्कि तु अफ़ी नियमशाश्त्र पर न्यायी बणी जांदी |
\v 12 नियमशाश्त्र देंण वळु या न्याय कन वळु एकि च अर उ परमेश्वर च, वेमु बचौणै अर नाश कनै शक्ति च | पर तु क्या छै जु अपड़ा पड़ोसी पर भगार लगौंदी?
\v 13 तुम लोग जु इन बुळदां, कि "हम आज या भोळ कै और शहर मा जौला अर उख सालेक ब्योपार कैरिके पैसा कमौला |”
\v 14 अर तुम त इन भी नि जंणदां कि भोळ क्या होलु | सूंणा त तुमारु जीवन क्या च? तुम त भाप की तरौं छां, जु जरा देर कु होंदु फिर हरचि जांदु |
\v 15 बल्कि तुम तैं त इन बुन चैंणु च, कि "जु परमेश्वर की मनसा ह्वेली त हम बच्यां रौला, अर ये काम, अर हैंका काम तैं करुला |”
\v 16 पर तुम त अपड़ी डींग मन पर बड़ु मोन करन्द्यां; इन सब बड़ु मोन कन ठिक नि होंदु |
\v 17 इलै जु क्वे भलै का काम कन जांणदु अर वेतैं नि करुदु, वे कु यु पाप च |
\c 5
\p
\v 1 हे धनवान लोगों, सूंणा तुम अफ पर औंण वळी मुसीबत पर चिलै-चिलैके रव्वे ल्यावा |
\v 2 तुमारु धन सैड़िगे अर तुमारा कपड़ों तैं कीड़ा खै गेंनी |
\v 3 तुमारा सोना अर चांदी पर जंक लगिगे; यु जंक तुमारा खिलाफ गव्है द्योलु, अर आग की तरौं तुमारु मासं खै द्योलु | किलैकी तुमुन आखिरी दिनु मा धन कट्ठा कैरी |
\v 4 देखा, तुमारा पुंगड़ु मा काम कन वळा मजदूरों की ज्वा मजदूरी तुमारी रोंकि च वा मजदूरी तुमारा खिलाफ चिलाणी च, अर फसल कटण वळुं की पुकार सर्वशक्तिमान परमेश्वर का कन्दूड़ु तक पौंछी गे |
\v 5 तुमुन धरती पर विलासपूर्ण जीवन बसर कैरी अर भौत जादा भोगविलास मा खुश रैयां; पर तुमुन अफ तैं पाळी-पोसिके बली का दिन कु तयार कैरेली |
\v 6 तुमुन निर्दोष मनखी पर भगार लगै के वेकी हत्या कैरी, जु कि तुमारु विरोध नि करुदु |
\v 7 इलै हे भयों, प्रभु का औंण वळा दिन तक सबर रखा | देखा, किसान खेती की मूल्यवान फसल तैं कन जुगाळणु रांदु अर पैली अर आखिरी बरखा तक सबर रखुदु |
\v 8 तुम भी सबर रखा, अर अपड़ा मन तैं मजबूत कैरा, किलैकी प्रभु को औंणौ दिन नजदीक च |
\v 9 हे भयों, एक हैंका पर भगार नि लगावा, ज्यांसे तुम पर भि भगार नि लगाये जौ; देखा, न्याय कन वळा को औंणौ दिन नजदीक च |
\v 10 हे भयों, जौं रैबारयुं न प्रभु का नौं से रैबार सुणैनी, ऊं तैं दुःख उठौण मा अर सबर रखण मा तुम अफु कु एक नमुना समझा
\v 11 देखा, जु लोग दुःख मा भी सबर रखदिनि ऊं तैं हम धन्य माणन्दा | तुमुन अय्यूब की सहनशक्ति का बारा मा त सूंणी हि च, अर प्रभु न वे तैं क्या प्रतिफल दींनि उ भी तुम जांणदा ही छां, ज्यांसे प्रभु की बड़ी किरपा अर दया प्रगट होंदी |
\v 12 पर हे मेरा भयों, सबसे बड़ी बात त या च कि कभि भी सौं नि खयां, न स्वर्ग की, अर न धरती की, अर न कैं और चीज की; पर तुमारी बातचित हाँ की हाँ अर ना कि ना हो, ज्यांसे तुम दोषि नि ठैरयां |
\v 13 जु तुम मु बटी क्वी दुखी च, त उ प्रार्थना कैरु | अर जु खुश च, त उ स्तुति का भजन गौ |
\v 14 जु तुम मु बटी क्वे बीमार च, त उ मंडली का सेवकों तैं बुलौ, अर वे पर तेल मळिके प्रभु का नौं से वे कु प्रार्थना करुनु |
\v 15 अर विशवास से करीं प्रार्थना से बिमार खूब ह्वे जालु अर प्रभु वे तैं खड़ु कैरी द्यालु; अर जु वेन क्वी भी पाप कैरी होंनु त उ पाप भी माफ करे जाला |
\v 16 इलै एक हैंका का सांमणी अपड़ा पापों तैं माणी ल्यावा, अर एक हैंका कु प्रार्थना कैरा, ज्यांसे खूब ह्वे जावा: किलैकी धरमी आदिम की प्रार्थना का परभौ से भौत कुछ ह्वे सकुदु |
\v 17 एलिय्याह भि त हम जन दुःख सुख भोगी मनखी छौ; अर बड़ी आस लगै के प्रार्थना कैरी कि बरखा नि हो; अर तब साढ़े तीन साल तक बरखा नि ह्वे |
\v 18 वेन फिर प्रार्थना कैरी, त सरग बरखि गे, अर धरती पर अच्छी फसल ह्वे |
\v 19 हे मेरा भयों, जु तुम मु बटी क्वी सचै का बाटा बटी भटकी जौ अर क्वी वे तैं वापिस लै द्यो,
\v 20 त उ इन जांणि ल्यो कि जु क्वी भटक्यां पापी तैं सै बाटा पर लै द्योंदु, त उ वेकि आत्मा तैं मृत्यु से बचालु अर वे कु भौत सैरा पापों की माफी ह्वे जाली |
