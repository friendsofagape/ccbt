\id GAL
\ide UTF-8
\rem Copyright information: Creative Commons Attribution- ShareAlike 4.0 License
\h गलातियों
\toc1 गलातियों
\toc2 गलातियों
\mt1 Galatians
\mt1 गलातियों
\c 1
\p
\v 1 पौलुस कि तरपां बटी-- जु ना मनख्यूं कि तरपां बटी, बल्किन मा यीशु मसीह अर परमेश्वर पिता का द्वारा, जै न वे तैं मुर्दों मा बटी ज्यूंदु कैरी, प्रेरित च---
\v 2 अर सभि भयों कि तरपां बटी जु मी दगड़ि छिनि, गलातियों कि मंडलियों का नौं :
\v 3 परमेश्वर पिता अर हमारा प्रभु यीशु मसीह कि तरपां बटी तुमतैं किरपा अर शांति मिळदि रौ |
\v 4 यीशु मसीह न हमारा पिता परमेश्वर कि मनसा का अनुसार अपंणा आप तैं हमारा पापों का खातिर बलिदान कनुकु दे दींनि, इलैकि हमतैं ये बुरा संसार बटी छुड़ौ |
\v 5 वेकु प्रताप अर वेकी बढ़ै जुग-जुग तक होंणि रौ | आमीन |
\v 6 मि ईं बात से हैरानं छौं कि जैं न तुमतैं मसीह कि किरपा मा बुलै वे परमेश्वर तैं छोड़िके तुम हौरी सुसमाचार जंना जांणा छां |
\v 7 सचमुच मा हैंकु सुसमाचार त छैं ही नी च : पर बात या च कि कुछ लोग इन छिंन जु तुमतैं भरमांणा छिंन अर मसीह का सुसमाचार तैं बिगणनं चन्दिनि |
\v 8 पर जु हम अफ या क्वे स्वर्गदूत भि वे सुसमाचार का आलावा क्वे हैंकु सुसमाचार तुमतैं सुंणौ, त वे पर श्राप लगि जौ |
\v 9 जन हमुन पैलि बोलेलि छौ, उनि मि फिर बुनु छौं कि जु सुसमाचार तुमु न स्वीकार कैरी वेका बदला मा हैंकु सुसमाचार जु क्वे तुमतैं सुंणालु, त वे पर श्राप लगि जौ |
\v 10 क्या अब मि मनख्यूं तैं खुश कन चांणु छौं या परमेश्वर तैं ? या मि मनख्यूं तैं खुश कनै कोशिश कनु छौं ? जु मि अभि तक मनख्यूं तैं ही खुश कनु रौंदु त मसीह को सेवक नि होंदु |
\v 11 भयों मि तुमतैं साफ-साफ बतौंणु छौं कि जु सुसमाचार मिन तुमतैं सुंणै उ मनख्युं को नि छौ |
\v 12 किलैकि उ मी तैं कै मनखि बटी नि मिलि, अर ना कै न मी तैं सिखै पर मीतैं यीशु मसीह बटी मिलि |
\v 13 जब मि पैलि यहूदी धर्म मा छौ ता उबारयो जु मेरु व्यवहार छौ वांका बारा मा तुम जंणदा छां कि मि परमेश्वर कि मंडलि पर भौत अन्यो करदु छौ अर ऊं मंडलय्युं तैं नाश कनु रौंदु छौ |
\v 14 अपंणि यहूदी जाति वळुं बटी जु भौत सि मेरी उम्र का छा, मि भौत बढ़दी जांणु छौ अर मि अपंणा पुरखों कि रीति रिवाजों तैं मंणन मा भरि साहस वळु छौ |
\v 15 पर परमेश्वर जै न मीतैं मेरी मां कि कोखि बटी अपंणा काम कु ठैरैयेलि छौ अर अपंणि किरपा से मीतैं बुलै,
\v 16 जब वेकि मनसा ह्वे कि उ अपंणा नौंना तैं मी पर प्रगट कैरु कि मि गैरजातियुं मा वेको सुसमाचार सुंणौ, ता मिन कै मनखि बटी सलाह नि लीनि,
\v 17 अर ना मि ऊंमु यरूशलेम गौं जु मी से पैलि चेला छा, पर मि तुरंत अरब का मुलक मा चलि ग्यों अर फिर उख बटी दमिश्क मा वापिस ऐ ग्यों |
\v 18 अर तीन बरस का बाद मि कैफा {पतरस} दगड़ि मुलाकात कनु कु यरूशलेम मा गयुं, अर वे दगड़ि पन्द्रह दिन तक रयूं |
\v 19 पर मि प्रभु का भै याकूब का सिवाय और कै चेलों से नि मिल्युं |
\v 20 पर परमेश्वर मेरु गवाह च कि जु भि मि लिखुणु छौं वेमा कुछ भि झूठ नी च |
\v 21 यांका बाद मि सीरिया अर किलिकिया का मुलकुं मा अयुं |
\v 22 पर यहूदिया कि मसीह मंडलियू न मीतैं कभि नि देखि;
\v 23 पर ऊं न बस इथगा ही सूंणि छौ कि जु पैलि हम पर अन्यो करदु छौ, उ अब वे ही धर्म को प्रचार कनु च जै तैं पैलि उ नाश करदु छौ |
\v 24 अर उ लोग मेरा बारा मा परमेश्वर की बड़ै करदा छा |
\c 2
\p \v 1 चौदह बरस का बाद मि बरनबास दगड़ी फिर से यरूशलेम गयूं, अर तीतुस तैं भि अफ दगड़ि लिग्युं |
\v 2 अर मेरु उख जांण ईश्वरिय प्रकाश का आदेश से ह्वे; अर जै सुसमाचार को मि गैरजातियुं मा प्रचार करदूं, वेतैं मिनं ऊंतैं बथै दींनि, पर एकुंत मा ऊंतैं जु बड़ा समझे जांदा छा, कखि मेरा ये बगत कि या पिछला बगत कि दौड़-धूप बेकार नि चलि जौ |
\v 3 पर कै न तीतुस तैं, जु मी दगड़ी छौ खतना कनु कु लाचार नि कैरी, जबकि उ गैरजाति को छौ |
\v 4 यु ऊं झूठा भयों का वझै से ह्वे जु चुपके से हम मु रळि-मिळि गे छा, इलैकि ज्व आजादि हमतैं यीशु मसीह मा मिलि चा, उ वांको भेद लेके हमतैं गुलाम बंणौनु |
\v 5 पर हमु न एक घड़ि भि ऊंकि नि सै, इलैकि सुसमाचार कि सचै तुम मु बंणि रौ |
\v 6 पर जु लोग कुछ समझे जांदा छा {उ चै कनि भि छा ईं बात से मी क्वी फरक नि पोड़दु; परमेश्वर कै कु भि पक्षपात नि करुदु} उ लोग जु कुछ समझे जांदा छा, ऊं बटी मी तैं कुछ नि मिलि |
\v 7 पर यांका बजाय ऊंन देखि कि जन पतरस तैं खतना करयां यहूदी जाति का बीच सुसमाचार प्रचार कनौं काम सौंपै गे छौ, उनि मीतैं भि जौंको खतना नि ह्वे ऊंका बीच मा सुसमाचार प्रचार कनौं काम सौंपै गे |
\v 8 {किलैकि जै परमेश्वर न पतरस तैं खतना करयां यहुदियों का बीच मा प्रभु कि सेवा काम तैं बड़ि सामर्थ से करै, वे ही परमेश्वर न मी बटी भि गैरजातियों का बीच मा बड़ा-बड़ा अनोखा काम करवैंनि},
\v 9 जब ऊंन वीं किरपा तैं ज्व मीतैं मिलि छै जांणि गेंनि, ता याकूब, अर कैफा, अर यूहन्ना न जु मंडली का बिम्ब समझे जांदा छा, ऊं न मी दगड़ी अर बरनबास दगड़ी मेल मिलाप को हाथ मिलै अर या बात मांणि कि हम गैर जातियों मु जांवां अर उ ऊंमु जौंको खतना होयूं च;
\v 10 ऊंन हम मु सिर्फ इथगा बोलि कि हम गरीबुं कि मदद करां, अर ये ही काम कनै मि अफ भि कोशिश कनु छौं |
\v 11 पर जब पतरस जैकु कैफा बुळदिनि अन्ताकिया मा ऐ, ता मिन वेका मुख संमणि वेको विरोध कैरी, किलैकि उ दोषि ठैरी छौ |
\v 12 किलैकि याकुब का इख बटी कुछ लोगुं का औंण से पैलि उ गैरजातियों का दगड़ा मा खांणु खांदु छौ, पर जब उ ऐंनि ता पतरस ऊं बटी जौंको खतना होयूं छौ ऊंका डैरा बानु अफतैं पिछनै हटांण अर अलग कनं लगि गे छौ |
\v 13 वे दगड़ी बकी और यहुदियों न भि कपट कैरी, इख तक कि बरनबास भि ऊंका कपट मा पड़िगे छौ |
\v 14 पर जब मिन देखि कि उ सुसमाचार कि सचै पर सीधि चाल नि चळदिनि, ता मिन सभ्युं का संमणि पतरस कु बोलि, "जब तु यहुदि जाति को ह्वेके गैर जातियों का जंन चळदि अर यहुदियों जंन नि चळदि त फिर तु गैर जाति का लोगुं तैं यहुदियों जंन चलुंणु कु किलै बुळदि?”
\v 15 हम ता जन्म से ही यहुदि जाति का छां, बल्कि पापी अर गैरजातियों मदि नि छां |
\v 16 तौभि हम जंणदां कि मनखि व्यवस्था का कामों से ना, पर सिर्फ यीशु मसीह पर विश्वास कन से धर्मि ठैरुदो, हमुन अफ भि मसीह यीशु पर विश्वास कैरी कि हम व्यवस्था का काम कन से ना पर मसीह यीशु पर विश्वास कन से धर्मि ठैरैये जां; इलैकि व्यवस्था का काम कन से क्वी भि मनखि धर्मी नि ठैरुलो |
\v 17 पर हम जु मसीह मा ठैरण चंदां, जु हम अफि पापी निकळयां त क्या मसीह पाप को सेवक च ?कभि भि ना |
\v 18 किलैकि जु कुछ मिन एक बार ढोळेलि त जु वेतैं फिर से बंणौदुं, ता इनकै मि अफ तैं अपराधि बंणौदु छौं |
\v 19 मि त व्यवस्था का द्वारा व्यवस्था कु मोरी ग्यों कि परमेश्वर कु ज्यूंदु रौं |
\v 20 मि मसीह का दगड़ा मा क्रूस पर चड़ैये ग्यों, अब मि ज्यूंदु नि छौं, पर मसीह मी मु ज्यूंदु च; अर मि अब शरीर मा जु ज्यूंदु छौं ता सिर्फ वे विश्वास से ज्यूंदु छौं जु परमेश्वर का नौंना पर च, जैंन मी बटी प्रेम कैरी अर मी कु अपुंणु जीवन बलिदान कैरी |
\v 21 मि परमेश्वर कि किरपा तैं बेकार नि ठैरादुं; किलैकि जु व्यवस्था का पालन कन से धार्मिकता मिलि सकिदि छै, ता मसीह कि मृत्यु को क्वी भि अर्थ नि होंदु |
\c 3
\p \v 1 हे निर्बुधि गलातियों, तुम तैं कैंनं भरमै ? तुमारा त माना आँखुं का संमणि जंन यीशु मसीह सलीब पर दिखैये गे हो |
\v 2 मि तुम मु बटी सिर्फ इथगा जंणन चांणु छौं कि क्या तुमुन आत्मा तैं, व्यवस्था का कामों से पै, या विश्वास का समाचार से पै ?
\v 3 क्या तुम इथगा मुर्ख छां कि आत्मा से शुरू कैरिके अब शरीर से खतम कंन चांणा छां ?
\v 4 क्या तुमुनं इथगा दुःख बेकार मा झेलि ? पर बिलकुल भि बेकार मा ना |
\v 5 जु तुमतैं पवित्र आत्मा दान करुदु अर तुम मु सामर्थ का काम करुदु, क्या उ इलै करुदु कि तुमुन व्यवस्था का काम करिनि या इलै कि तुमुन सुसमाचार पर विश्वास कैरी ?
\v 6 "अब्राहम न त परमेश्वर पर विश्वास कैरी अर यु वेकु धार्मिकता गिंणे गे" |
\v 7 इलै तुम इंन जांणि ल्या कि जु विश्वास कन वळा छिंन वी अब्राहम कि सन्तान छिंन |
\v 8 परमेश्वर न विश्वास का द्वारा गैरयहुदियों तैं धर्मि ठैरै अर पवित्रशास्त्र न पैलि बटी जांणि के अब्राहम तैं यु समाचार सुंणै कि "सभि जातियों का लोग त्वेमा आशिष पाला " |
\v 9 इलै जु विशवास कंन वळा छिंनि उ विश्वास कन वळा अब्राहम दगड़ी आशिष पंदिनि |
\v 10 पर जु लोग व्यवस्था का कामों पर भरोसा रखदिंनि, ऊं पर श्राप लग्युं च, किलैकि लेख्युं च, “जु क्वे व्यवस्था कि किताब मा लेखिं सब बातुं तैं नि मंणुदो, उ श्रापित च |”
\v 11 इलै या बात साफ च कि व्यवस्था का द्वारा परमेश्वर का इख क्वी धर्मि नि ठैरुदो, किलैकि धर्मि मनखि विश्वास से ज्यूंदु रालु |
\v 12 पर व्यवस्था को विश्वास से क्वे सम्बध नी च; किलैकि "जु ऊंतैं मंणुलो, उ ऊंका कारण ज्यूंदु रालु |
\v 13 पर मसीह जु हमारा बांनु श्रापित बंणि, हमतैं मोल लेके व्यवस्था का श्राप से छुड़ै, किलैकि लेख्युं च, "जु क्वी काठ पर लटकये जांदु उ श्रापित च |”
\v 14 यु इलै ह्वे कि अब्राहम कि आशिष मसीह यीशु मा गैरजातियों तक पौंछु, अर हम विश्वास का द्वारा वीं आत्मा तैं पांवां ज्यांकि करार ह्वेइं च |
\v 15 भयों, मि मनख्यूं का व्यवहार का बारा मा बुनु छौं; मनख्यूं कि करार जब पकि ह्वे जांदि, तब क्वी वीं करार तैं रद्द नि कैरी सकुदु अर ना वांमा और कुछ जोड़ि सकुदु |
\v 16 त करार का वचन अब्राहम तैं अर वेका वंश तैं दिये गेंनि | पवित्रशास्त्र इन नि बुळदो, कि "वंशजों तैं,” जन भौतुं का बारा मा बुले हो; पर बल्किन मा पर एकि का बारा मा अर "तेरु वंश" अर उ वंश मसीह च |
\v 17 पर मि यु बुनु छौं; कि ज्व करार परमेश्वर न पैलि बटी पकि करिं छै, वीं करार तैं व्यवस्था चार सौ तीस बरसुं का बाद नि टाळि सकदि कि वा करार बेकार नि ठैरु |
\v 18 किलैकि जु उत्तराधिकारी को हक व्यवस्था से मिल्युं चा ता फिर करार से ना, पर सचमुच मा परमेश्वर न अब्राहम तैं यु उत्तराधिकारि को हक करार का द्वारा दींनि |
\v 19 त फिर व्यवस्था किलै दिये गे ? व ता अपराधुं का बांनु बाद मा दिये गे इलैकि वे वंश का औंण तक रौ, जैतैं करार दिये गे छै; अर वा स्वर्गदूतों का द्वारा बीच वळा मनखि का हाथुं मा दिये गे छै |
\v 20 पर बीच वळु मनखि एकि को नि होंदु, पर परमेश्वर एकि च |
\v 21 त क्या व्यवस्था परमेश्वर कि करारुं का खिलाफ मा च ? बिलकुल भि ना | जु इदांरि व्यवस्था दिये जांदि ज्व जीवन दे सकदि, त सचि मा धार्मिकता व्यवस्था बटी होंदि |
\v 22 पर पवित्रशास्त्र न सभ्युं तैं पाप का बंधन मा डाळि दींनि, इलैकि वा करार जैंको आधार यीशु मसीह पर विश्वास कन च, वा करार विश्वास कन वळुं कु पूरि ह्वे जौ |
\v 23 पर विश्वास का औंण से पैलि व्यवस्था का तौळा हमारि रखवळि होंदि छै, अर वे विश्वास का औंण तक जु प्रगट होंण वळु छौ हम वेका ही वश मा रंयां |
\v 24 इलै व्यवस्था मसीह तक पौंछांणु कु हम तैं सिखांण वळि ह्वे कि हम विश्वास से धर्मि ठैरां |
\v 25 पर जब विश्वास ऐ गे, त अब हम सिखांण वळा का तौळा नि रांवां |
\v 26 किलैकि तुम सभि विश्वास का द्वारा जु मसीह यीशु पर च, परमेश्वर की सन्तान छां |
\v 27 अर तुम मु बटी जतगों न मसीह मा बपतिस्मा लियेलि ऊं न मसीह तैं पैरेलि |
\v 28 अब ना क्वे यहुदि रै गे अर ना क्वे यूनानि, ना क्वे गुलाम, स्वंतत्र, अर ना क्वे आदिम अर ना क्वी जनानि, किलैकि तुम सभि मसीह यीशु मा एकि छां |
\v 29 अर जु तुम मसीह का छां ता तुम अब्राहम की सन्तान छां अर परमेश्वर की करार का अनुसार उत्तराधिकारि भि छां |
\c 4
\p \v 1 मि इन बुनु छौं कि जब तक वारिस {हकदार} नाबालिग च, जब कि उ सभि चिजुं को मालिक च फिर भि वेमा अर सेवक मा क्वी फरक नि होंदु |
\v 2 पर बुब्बा का द्वारा ठैरयां बगत तक उ दांना सयांणु का आधिन मा रौंदु |
\v 3 उनि जब हम भि नाबालिग छा ता ये संसार कि आदि शिक्षा का वश मा ह्वेके वांका गुलाम बंणैयां छा |
\v 4 पर जब बगत पूरु ह्वे, {अर ठिक समै औंण} पर परमेश्वर न अपंणा नौंना तैं भेजि जु जनना बटे पैदा ह्वे, अर व्यवस्था का आधिन पैदा ह्वे |
\v 5 इलैकि व्यवस्था का आधिन ह्वेयां लोगुं तैं मोल लेके छुड़ौ, अर हमतैं परमेश्वर कि सन्तान होंण अधिकार मिलि जौ |
\v 6 अर तुम जु नौना छां, परमेश्वर न हमतैं इन बतौंणु कु अपंणा नौंना को आत्मा हमारा मनों मा भेजि |जु आत्मा, “हे पिता हे बुब्बा " बोलिके परमेश्वर तैं पुकारुदो |
\v 7 इलै अब तु सेवक नि छै, पर अब नौंनु छै अर जब तु नौंनु छै ता परमेश्वर का द्वारा वारिस भि छै |
\v 8 पर पैलि ता तुम परमेश्वर तैं नि जांणिके ऊंका सेवक छा जु सचिमा परमेश्वर नि छा,
\v 9 पर अब जु तुमु न परमेश्वर तैं पैछांणेलि बल्किन मा परमेश्वर न भि तुम तैं पैछांणेलि, त ऊं निर्बल अर निकम्मी आदि शिक्षा कि बातुं जंना किलै जांणा छां, किलै तुम ऊंका दुबारा सेवक होंण चांणा ?
\v 10 तुम खास दिन, मैना, अर बरसुं तैं मणनं लगि ग्यां |
\v 11 मि तुमारा बारा मा डनुं छौं, कखि इन नि हो कि ज्व मैहनत मिनं तुमुकु कैरी वा बेकार ठैरु |
\v 12 हे भयों, मि तुम बटी अजुजि कनु छौं कि तुम मी जन ह्वे जा; किलैकि मी भि तुम जन ह्वे ग्यों; अर तुमुन मेरु कुछ नि बिगाड़ि |
\v 13 पर तुम जंणदा छां कि पैलि पैलि मिन शरीर कि कमजोरी ह्वेके तुमतैं सुसमाचार सुंणै |
\v 14 मेरि शरीर कि वीं दशा को जु तुमुकु अजमैसे कि घड़ी को कारण छौ, फिर भि तुमुनं मेरु इंकार नि कैरि पर तुमुनं मेरु इन स्वागत कैरी जन कि मि परमेश्वर को क्वी दूत हों अर खुद मसीह जन मीतैं स्वीकार कैरी |
\v 15 त अब तुमारी वा ख़ुशी अर उ आनद मनौंण कख गै, मि तुमारु गवाह छौं कि जु ह्वे सकुदु त तुम अपंणा आँखा भि निकाळि के मीतैं दे देंदा |
\v 16 त क्या तुम बटी सच बुना बानु अब मि तुमारु बैरि बंणि ग्यों ?
\v 17 उ तुमतैं दगड़य्या त बनाण चांदा छिंन, पर भलि मनसा से ना; बल्किन मा तुमतैं अलग कन चांणा छिंन इलैकि तुम ऊंतैं दगड़य्या बंणै ल्या |
\v 18 पर यू भि ठिक च कि भलि बात म दगड़य्या बंनौंणे कोशिश किरे जौ ना सिर्फ तुरंत जब मि तुम दगड़ी रंदु |
\v 19 हे मेरा बच्चों, जब तक तुम मु मसीह को रूप नि बंणि जौ तब तक मि तुमुकु फिर से परसव जन पिड़ा सौंणु छौं |
\v 20 मेरु ज्यू त इन बुनु चा कि अब तुमारा बीच मा ऐ के औरि ढंग से बोलु किलैकि तुमारा बारा मा मि अथक छौं |
\v 21 तुम जु व्यवस्था का आधिन होंण चांणा छां, मीतैं बतावा, क्या तुम व्यवस्था कि बातुं तैं नि सुंणदां ?
\v 22 इन लेख्युं च कि अब्राहम का द्वी नौंना ह्वेनि; एक दासी बटी अर एक वेकि घर वळि बटी ह्वे |
\v 23 पर जु दासी बटी पैदा ह्वे, उ शरीर का सम्बंध बटी जन्मि; अर जु वेकि घर वळि बटी पैदा ह्वे उ करार का अनुसार जन्मि |
\v 24 यूं बातुं मा या मिशाल च: यु जनाना जन द्वी वाचा छिंन, एक ता सीनै पहाड़ कि ज्यां बटी गुलाम हि पैदा होंदिनि; अर वा जनानि हाजिरा च |
\v 25 अर हाजिरा अरब को सीनै पहाड़ च, अर आज को यरूशलेम वीं जंन च, किलैकि उ अपंणा बच्चों समेत गुलामि मा च |
\v 26 पर मथि वळु यरूशलेम स्वतंत्र च, अर वा हमारी मां च |
\v 27 किलैकि लेख्युं चा "हे बांझ जनना, तु जु बच्चों तैं जन्म नि देंदि खुशि मंणौ, त्वेतैं जु परसव कि पिड़ा नि होंदि, ऊंचि अवाज मा परमेश्वर कि बड़ै कैर, किलैकि बिवैइं कि सन्तान से त त्यागिं जनना कि सन्तान जादा च |”
\v 28 हे भयों हम इसहाक जन करार कि सन्तान छां |
\v 29 अर जन वे बगत शरीर अनुसार जन्मयां लोग आत्मा का अनुसार जन्मयां लोगुं तैं सतांदा छा, उनि अभि भि होंदु |
\v 30 पर पवित्रशास्त्र क्या बुळदु ? "दासी तैं अर वींका नौना तैं निकाळि दि किलैकि दासी कु नौंनु घर वळि का नौंना का दगड़ि उत्तराधिकारि नि होलु |”
\v 31 इलै हे भयों, हम दासि का न पर स्वतंत्र जनानि कि सन्तान छां |
\c 5
\p \v 1 मसीह न हमतैं आजादि कु स्वतंत्र कैरी इलै यां मा ही मजबूत {अटल} रावा, अर अफतैं गुलामि का जुवा मा फिर से नि बांधा |
\v 2 देखा, मि पौलुस तुम मु बुनु छौं कि जु खतना करैल्या, त मसीह बटी तुमतैं क्वी फैदा नि होलु |
\v 3 फिर भि मि हरेक खतना कन वळा तैं चितौंणु छौं कि वेतैं सैरी व्यवस्था मंणन पोड़ेलि |
\v 4 तुम जु व्यवस्था का द्वारा धर्मि ठैरणा छां, मसीह बटी अलग अर किरपा बटी दूर ह्वे ग्यां |
\v 5 किलैकि हम आत्मा का कारण विश्वास से, उमीद कैरिके धार्मिकता कि बाट जुगाळदां |
\v 6 मसीह यीशु मा औंणा बाद खतना कन या नि कन वां से क्वे फरक नि पोड़दु पर सिर्फ विश्वास, जु प्रेम का द्वारा असर डळदु |
\v 7 तुम त ठिक ढंग से दौड़ना छा अब कै न तुमतैं रोकेलि कि सचै तैं नि माणा |
\v 8 इंदारि सीख तुमारा बुलांण वळा कि तरपां बटी नी च |
\v 9 जरा सि खमीर सब गुन्द्या आटा तैं खमीरा कैरी देंदु |
\v 10 मि प्रभु म तुमारा बारा मा भरोसु रखदुं कि तुमारु क्वी दुसरु विचार नि होलु; पर जु तुमतैं घबरै देंदिनि, उ चै क्वी भि किलै नि हो दंड पालु |
\v 11 पर हे भयों जु मि अभि तक खतना को प्रचार कनु छौं, ता किलै अभि तक सतैये जांणु छौं ? जु इनि बात च ता सलीब कि ठोकर उनि च |
\v 12 अछु होंदु कि जु तुमतैं भरमाणा छिंन उ अपड़ु हि अंग काटि देंदा |
\v 13 हे भयों, तुम ता स्वतंत्र होंणु कु बुलैये ग्यां; ईं आजादि तैं शरीर का भोग विलास तैं पूरु कंनौं साधन नि बंणावा, पर प्रेम से एक दुसरा का सेवक बंणा अर एक हैंका कि सेवा कैरा |
\v 14 किलैकि सैरी व्यवस्था ईं एकि बात मा पूरि ह्वे जांदि, “तु अपंणा पड़ोसि बटी अफ जन प्रेम रख |”
\v 15 पर जु तुम एक हैंका तैं दांता न कटदां अर चीर फाड़ कैरिके खंदा, त सचेत रावा कि एक हैंका को छ्त्यानाश नि कैरी दिय्यां |
\v 16 पर मि बुनु छौं, आत्मा का अनुसार चला ता तुम शरीर कि भोग विलास तैं कभि पूरो नि करिल्या |
\v 17 किलैकि शरीर कि लालसा पवित्र आत्मा का खिलाफ अर पवित्रआत्मा कि मनसा शरीर का खिलाफ होंदि, अर यु एक हैंका खिलाफ छिंन इलैकि जंन तुम कन चन्दयां तन नि कैरि सक्यां |
\v 18 अर जु तुम पवित्र आत्मा का अनुसार चळदां त तुम व्यवस्था का आधिन नि छां |
\v 19 अब शरीर कि लालसाओं बटी करयां काम प्रगट मा छिंन, जंन कि व्यभिचार, कुकर्म, कुनियत,
\v 20 मूर्तिपूजा, जादु टोंणा, दुशमनै, झगड़ा, जलन, गुस्सा, विरोध, फूट, गुटबंधि,
\v 21 द्वेश, नशाखोरी, लीलाक्रीड़ा, अर यूं जन और औरि काम छिंन यूं का बारा मा मि तुमतैं पैलि बटी चितौंणु छौ जन पैलि भि मिन बोलेलि छौ, कि इंदरा काम कन वळा परमेश्वर का राज का हकदार नि होला |
\v 22 पर आत्मा का फल यु छिंन, प्रेम, ख़ुशी, शांति, सबर रखंण, मयाळदु पन, भलै, भरोसु, सचै,
\v 23 नम्रता, अर सयंम इन इन कामु का खिलाफ मा क्वी व्यवस्था नी च |
\v 24 अर जु मसीह यीशु का छिंन, ऊं न अपंणा शरीर तैं बुरी वासनाओं अर लालसाओं समेत सलीब पर चड़ैयेलि |
\v 25 जु हम पवित्रआत्मा का द्वारा ज्यूंदा छां ता पवित्रआत्मा का अनुसार जीवन भि बीतावां |
\v 26 हम अहंकारि बंणिके ना एक हैंका तैं तंग करां, अर ना एक हैंका से खार खां |
\c 6
\p \v 1 हे भयों, जु क्वी मनखि कै अपराध मा पकड़े जौ त तुम जु आत्मिक छां, त तुम मयाळदु ह्वेके वेतैं सम्भाळा, अर अफ भि सचेत रावा कखि तुम भि अजमैस मा नि पोड़ि जां |
\v 2 तुम एक हैंका को बोझ उठावा, अर इनकै यीशु मसीह कि व्यवस्था तैं पूरु कैरा |
\v 3 किलैकि जु क्वी कुछ नि होंण पर भि अफतैं कुछ समझुदो, ता उ अफतैं धोखा देंदु |
\v 4 पर हरेक अपंणा काम तैं परखि ल्यो, अर तब दुसरा का बारा म ना बल्कि अपंणा हि बारा वेतैं घमंड कंनौ मौका मिलुलो |
\v 5 किलैकि हरेक मनखि अपंणु ही बोझ उठालो |
\v 6 किलैकि हरेक मनखि अपंणु ही बोझ उठालो जु प्रभु का वचन कि शिक्षा पौंदु, उ अपंणा सिखांण वळा तैं सभि भलि चीजुं मा साझु बंणौ |
\v 7 धोखा नि खावा; परमेश्वर को ठट्टा नि करे जांदु, किलैकि हरेक मनखी जन बुतुदो उनि कटुलो |
\v 8 किलैकि जु अपंणा शरीर कि मनसा कु बुतुदो, उ शरीर कि मनसा का दवारा विंणास कि फसल कटुलो; अर जु आत्मा कु बुतुदो, उ पवित्रआत्मा का द्वारा अनन्त जीवन कि फसल कटुलो |
\v 9 हम भला कामु तैं कन मा पिछनै नि हटां, किलैकि जु हम वांमा अळकस नि करुला ता ठिक बगत पर फल पौला |
\v 10 इलै जख तक ह्वे सैकु हम सभ्युं दगड़ि भलै करां, खास कैरिके परमेश्वर का सेवकुं का दगड़ा मा |
\v 11 देखा मिन कनकै बड़ बड़ा अक्षरों मा तुमुकु अपंणा हाथु न लेखि |
\v 12 जु लोग शाररिक देखावा कैरिके अफतैं कुछ जतौदिंनि वी लोग तुमतैं खतना कनु कु लाचार करदिंनि, सिर्फ इलै कि उ यीशु मसीह कि सलीब का कारण सतये नि जौंनु |
\v 13 किलैकि खतना करौंण वळा अफ ता व्यवस्था पर नि चळदिंनि, पर तुमारु खतना इलै करौंण चंदिनि कि तुमारि शरीर कि दशा पर बड़ु मोन करुनु |
\v 14 पर इन नि हो कि मि कै हैंकि बात पर बड़ु मोन कैरु, पर सिर्फ हमारा प्रभु यीशु मसीह कि सलीब का, ज्यांका द्वारा संसार मेरा देखंण अर मि संसार का देखंण मा सलीब पर चड़ैये ग्यों |
\v 15 किलैकि खतना करौंण वळु अर खतना नि करौंण वळु कुछ च, पर जु कुछ भि च उ नयों जीवन च |
\v 16 जतगा ये नियम पर चलला, ऊं पर, अर परमेश्वर का इस्राएल पर शांति, अर दया होंणि रौ |
\v 17 अगनै कु क्वी मी तैं दुःख नि द्यो, किलैकि मि यीशु का दागों तैं अपंणा शरीर मा लेके चलुंणु छौं |
\v 18 हे भयों, हमारा प्रभु यीशु मसीह कि किरपा तुमारा आत्मा का दगड़ा मा रौ | आमीन |
