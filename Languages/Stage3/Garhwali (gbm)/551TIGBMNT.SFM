\id 1TI - Garhwali New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h 1 तीमुथियुस
\toc1 1 तीमुथियुस
\toc2 1 तीमुथियुस
\mt1 1 Timothy
\mt1 1 तीमुथियुस
\c 1
\p \v 1 या चिट्ठी मी पौलुस कि तरपां बटी च जु मि हमारा उद्धारकर्ता परमेश्वर हमारी आशा को आधार मसीह यीशु कि आज्ञा से मसीह यीशु को प्रेरित छौं,
\v 2 तीमुथियुस का नौं जु विश्वास मा मेरु सचु नौंनु च; त्वेतैं हमारा प्रभु यीशु कि तरपां बटी किरपा, दया अर शान्ति मिळदि रौ |
\v 3 जन मिन मकिदुनियां जांण बगत त्वेतैं समझै छौ, कि इफिसुस मा रै के कुछ लोगुं तैं आज्ञा दि कि औरि किसम कि शिक्षा नि द्योनु,
\v 4 अर ऊं कथा कहानियों पर अर सदानि कि वंशावली पर मन नि लगौनु, ज्यांसे झगड़ा होंदिनि, अर तब परमेश्वर कि व मनसा पूरी नि होंदि जु विश्वास से पूरी होंदि |
\v 5 खास आज्ञा या च कि शुद्ध मन अर अच्छा बिबेक निष्कपट विश्वास से प्रेम पैदा हो |
\v 6 यूं बातुं तैं छोड़िकै कतगै ही लोग बेकार कि बातुं मा उळझि गैंनि,
\v 7 अर नियम-शास्त्र का सिखौण वळा त बणनं चंदिनि, अर जौं बातुं तैं उ बड़ा साहस से बोळदिनि ऊंतैं उ समझदा भि नि छिंन |
\v 8 पर हम त जांणदा ही छां कि जु क्वे व्यवस्था तैं ठिक से काम मा लौ त व्यवस्था भलि च |
\v 9 अर इन भि जांणदां कि व्यवस्था धरमि लोगुं कु नी च, बल्कि अधर्मियों कु, बकवास कन वळुं कु, भक्ति नि कन वळुं कु, पापी लोगुं कु, अर अपवित्र लोगुं कु, अर अशुद्ध मनख्यूं कु, ब्वे-बाबुं कि हत्या कन वळुं कु, हत्या कन वळुं कु,
\v 10 व्यभिचारि लोगुं कु, मनख्यूं तैं बेचण वळुं कु, झूठ बुन वळुं कु, अर झूठि सौं खांण वळुं कु, ठैरैइं च अर यूं लोगुं का आलावा ऊंकु भि जु सचा उपदेश को विरोध करदिनि |
\v 11 यु ही परमधन्य परमेश्वर कि महिमा का वे सुसमाचार का अनुसार च जु मी तैं सौंप्युं च |
\v 12 मि अपड़ा प्रभु मसीह यीशु को जैन मी तैं सामर्थ दींनि, धन्यवाद करदूं कि वेन मीतैं विश्वास का लैक समझिकै अपड़ी सेवा कु ठैरै |
\v 13 जबकि मि पैलि बुरै कन वळु, अर लोगुं तैं सतौंण वळु, अन्यो कन वळु छौ; तौभि मी पर किरपा ह्वे, किलैकि मिन अविश्वासि कि दशा मा बगैर समझिकै यु काम कैरी छा |
\v 14 अर हमारा प्रभु कि किरपा वे विश्वास अर प्रेम का दगड़ा जुकि मसीह यीशु मा च, भरपूरी से ह्वे |
\v 15 या बात सच च अर ढंग से मंणन का लैक च कि मसीह यीशु पापियों को उद्धार कनु कु ये संसार मा ऐ, जौं पापियों मा सबसे बड़ु पापी मि छौं |
\v 16 या बात सच च अर ढंग से मंणन का लैक च कि मसीह यीशु पापियों को उद्धार कनु कु ये संसार मा ऐ, जौं पापियों मा सबसे बड़ु पापी मि छौं |
\v 17 अब जुग जुग का राजा याने अविनाशि, अद्रश्य, एकमात्र परमेश्वर को आदर अर महिमा जुग जुग तक होंणि रौ | आमीन |
\v 18 हे नौंना तीमुथियुस, ऊं रैबारों का अनुसार जु रैबार पैलि तेरा बारा मा बुले गे छा, मि त्वेतैं यु आदेश देंणु छौं कि तु ऊं रैबारों का अनुसार विश्वास कि अच्छी लड़ै तैं लड़दी रौ,
\v 19 अर विश्वास अर वे अच्छा बिबेक तैं पकड़िकै रख, जै तैं दूर रखंण का कारण कतगुं को ही विश्वास रूपि जहाज डुबि गे |
\v 20 ऊं मदि हुमिनयुस अर सिकन्दर च, जौं तैं मिन शैतान का हाथ मा कैरेलि कि उ परमेश्वर कि बुरै कन नि सिखुनु |
\c 2
\p \v 1 अब सबसे पैलि मि यु आजुजि करदूं कि बिनति, प्रार्थना, अजुजि, अर धन्यवाद सभि मनख्यूं कु करे जौंनु |
\v 2 जनकि राजाओं कु अर सभि ऊंचा पद वळुं इलै कि हम चैन अर शान्ति से पूरी भक्ति से जीवन बसर कैरी सकां |
\v 3 यु ही हमारा उद्धारकरता परमेश्वर तैं ठिक लगुदो अर यु हि वेतैं भांदु भि च,
\v 4 जै कि या मनसा च कि सभि मनख्यूं को उद्धार हो अर उ सच तैं ठिक ढंग से पछ्यांणि जौंनु |
\v 5 किलैकि परमेश्वर एकि च, अर परमेश्वर अर मनख्यूं का बीच मा भि एकि मेल करौंण च, याने मसीह यीशु जु कि मनखि च |
\v 6 जै न अपंणा आप तैं सभ्युं का छुटकारा कि कीमत का रूप मा दे दींनि, अर वेकि गव्है ठिक समै पर दिये गे |
\v 7 मि सच बोनु छौं, मि झूठ नि बोळदु, कि मि ये हि उदेश्य से प्रचारक अर प्रेरित अर गैर-जाति का लोगुं कु विश्वास अर सचै को उपदेश देंणु कु ठैरैये ग्यों |
\v 8 इलै मि इन चांणु छौं कि हरेक जगह आदिम, बगैर गुसा का अर बगैर झगड़ा का अपड़ा पवित्र हाथुं तैं उठैके प्रार्थना करुनु |
\v 9 उनि जनाना भि शालिनता अर सादगि का दगड़ा मा साधारण कपड़ों से अफतैं सजौनु; न कि बनि बनि क़िस्म का बाळ बणैके अर सोना अर मोतियों अर मैंगा मैंगा कपड़ों से,
\v 10 पर भला कामों से, किलैकि परमेश्वर कि भक्ति कन वळा जनानु कु यु ही ठिक च |
\v 11 जनाना तैं चुपचाप रै के पूरी आधिनता मा रै के सिखण चैंणु च |
\v 12 2 मि त इन बोळदुं कि जनाना तैं उपदेश नि देंण चैंणु अर न आदिम पर आदेश चलौ, पर चुपचाप रौ |
\v 13 किलैकि आदम पैलि अर हव्वा बाद मा बणैये गे;
\v 14 अर आदम भरमाये नि गे, पर हव्वा भकलौंण मा ऐ के आपराधि बंणि |
\v 15 तौभि जनान बच्चा जन्मण का द्वारा उद्धार पालि, जु वा सबर रखिकै विश्वास, प्रेम, अर पवित्रता मा अटल रौ |
\c 3
\p \v 1 या बात सच कि जु क्वे आदिम मंडली मा प्रधान बंणन चांदु, त उ भला काम कनै मनसा रखदु |
\v 2 यु जरूरी च कि प्रधान निर्दोष हो, अर एकि जनानि को मालिक हो, अर संयमि, समझदार, इजत्तदार, अर खातिर-दारि कन वळु, अर सिखौं मा लैकबंद हो |
\v 3 पेण वळु या मारपीट कन वळु नि हो; बल्कि शांत सभौ को हो, न लड़ै-झगड़ा कन वळु, अर न धन को लोभि हो |
\v 4 जु अपड़ा घर-बार को अछु प्रबंध रखुदु हो, अर उ अपड़ा बाल-बच्चों तैं सैरी गम्भीरता से अपड़ा वश मा रखुदु हो |
\v 5 किलैकि जब क्वे अपंणा हि घर को प्रबंध कन नि जांणदु हो, त उ परमेश्वर कि मंडली कि देख-भाळ कनकै करुलु ?
\v 6 फिर यू भि कि उ नयुं नयुं मसीही बंणयुं चेला नि हो, कखि इन नि हो कि उ घमंड कैरिकै शैतान को सि दण्ड पौ |
\v 7 अर उ मंडली का भैर वळुं का बीच भि इज्जतदार हो, इन नि हो कि वेको अपमान हो अर उ शैतान का जाळ मा फसिं जौ |
\v 8 उनि सेवक लोगुं तैं भि गम्भीर होंण चैंणु, उ दुबंगला, पेंण वळा, अर नीच कमै का लोभि नि होंनु;
\v 9 पर विश्वास का भेद की बातुं तैं शुद्ध अंतरात्मा से संभाळि के रखुनु |
\v 10 अर यू भि पैलि परखे जौंनु, अर जु निर्दोष निकळुनु त तभि सेवा को काम करुनु |
\v 11 इनिकै जनानु तैं भि गम्भीर होंण चैंणु; कै पर भगार लगौंण वळि नि होंनु, पर सचेत अर सभि बातुं मा विश्वास का लैक होंनु |
\v 12 सेवक लोग एकि जनानि का मालिक होंनु अर अपंणा बाल-बच्चों को अर अपंणा घरबार को अछु प्रबंध कन जांणदा होंनु |
\v 13 किलैकि जु सेवक का काम तैं ठिक ढंग से कैरी सकदिनि, उ अफु कु अछु स्थान अर वे विश्वास मा जु मसीह यीशु पर च, बड़ु साहस पौंदिनि |
\v 14 मि त्वेमु जळदि औंणै उम्मीद रखण का बावजूद भि त्वेकु यूं बातुं तैं इलै लेखुंणु छौं,
\v 15 कि जु मेरा औंण मा देर ह्वे जौ, त तु इन जांणि जै कि परमेश्वर का कुटुंब जु कि ज्यूंदा परमेश्वर कि मंडली च अर जु सचै को खम्बा, अर बुनियाद च वां दगड़ि कन बरतौ कन चैंणु |
\v 16 यां मा क्वे शक नीच कि भक्ति को भेद गैरु-गम्भीर च, याने, उ जु शरीर मा प्रगट ह्वे, आत्मा मा धरमि ठैरी, स्वर्गदूतों तैं दिखे गे, गैरजाति का लोगुं मा वेको प्रचार ह्वे, संसार मा वे पर विश्वास करे गे, अर महिमा का दगड़ि मथि उठैये गे |
\c 4
\p \v 1 पर आत्मा साफ साफ बतौंणु च कि आंण वळा बगत मा कतगा ही लोग भरमौंण वळि आत्माओं, अर दुष्टात्माओं कि शिक्षाओं पर मन लगै के विश्वास बटी भटकि जाला |
\v 2 यु ऊं झूठा मनख्यूं का कपट का कारण होलु, जौं कि अंतरात्मा माना कि तच्यां लोखर से डामे गे ह्वेलि,
\v 3 जु ब्यो कन से रोकला, अर खांण वळि कुछ चिज्युं से दूर रौंणै कि आज्ञा द्याला, जौं चिज्युं तैं परमेश्वरन इलै बणै कि जु लोग विश्वास करदिनि अर जु सच तै पछ्यांणदिनि उ धन्यवाद का साथ खौंनु |
\v 4 जु कुछ परमेश्वर न बणै उ सब अछु च, अर क्वी भि चीज इन्कार कन का लैक नी च; पर धन्यवाद का साथ खये जौ,
\v 5 किलैकि वा चीज परमेश्वर का वचन अर प्रार्थना से शुद्ध ह्वे जांदि |
\v 6 तु जु भयों यूं बातुं कि सुध दिलौंणि रैलि, त तू मसीह यीशु को अछु सेवक जंणे जैलि; अर विश्वास अर वे अच्छा उपदेश कि बातुं से, तु जु अपड़ा जीवन मा अभि तक मंणदि ऐ तेरु पालन-पोषण होंणु रालो |
\v 7 पर अशुद्ध अर बूड-बुढ्यों कि कथाओं से अलग रौ; अर भक्ति कि साधना कैर |
\v 8 किलैकि शरीर कि साधना से त कम फैदा होंदु, पर भक्ति सभि बातुं कु फैदामंद होंदि, किलैकि ये बगत का अर आंण वळा जीवन की भि करार यां कु ही च |
\v 9 या बात सच च अर हर किसम से मंणन का लैक च |
\v 10 किलैकि हम मेहनत अर हरेक किसम कि कोशिश इलै ही करदां कि हमारी आशा वे ज्यूंदा परमेश्वर पर च, जु सभि मनख्यूं को अर खास कैरिकै विश्वासियों को उद्धारकर्ता च |
\v 11 यूं बातुं को आदेश दि अर सिखौंदि रौ |
\v 12 क्वी तेरी जवानि तैं बेकार नि समझु; पर तु बातचित मा, अच्छा बरतौ मा, प्रेम मा, विश्वास अर पवित्रता मा विश्वासियों कु नमूना बणि जा |
\v 13 जब तक मि नि औं, तब तक पड़ण अर उपदेश देंण अर सिखौंण मा लग्युं रौ |
\v 14 वे वरदान का बारा मा जु त्वेमु च, अर भविष्यवाणी का द्वारा प्राचीनों का हाथ रखंण बगत त्वेतैं मिलि छौ, लापरवाह नि रौ |
\v 15 यूं बातुं तैं सोचदि रौ अर यूं पर हि अपड़ु ध्यान लगौ, ताकि तेरी उन्नति सभ्युं प्रकट ह्वे जौ |
\v 16 अपड़ा बारा मा अर अपड़ी शिक्षा का बारा मा सचेत रौ, यूं बातुं पर अटल रौ, किलैकि तु जु इन कनि रैलि त तू अपड़ा अर अपंणा सुंणन वळुं कु भि उद्धार को कारण ह्वेलि |
\c 5
\p \v 1 कै दाना आदिम तैं नि झिड़क, बल्कि वेतैं बुब्बा कि तरौं समझै दि, अर जवानु तैं भै समझिकै; अर दानि जनानु तैं माँ समझिकै |
\v 2 अर जवान नौंनियों तैं सैरी पवित्रता से बैंण समझिकै, समझै दि |
\v 3 ऊं विधवाओं को जु सच मा विधवा छिंन आदर कैर |
\v 4 अर जु कैं विधवा का बच्चा या नाति-नतैंणा होंनु, त ऊं तैं सबसे पैलि अपड़ा कुटुम्ब का दगड़ी भक्ति को बरतौ करुनु, अर अपड़ा ब्वे-बाबुं को हक देंण सिखुनु, किलैकि यु परमेश्वर तैं अछु लगुदु |
\v 5 ज्वा विधवा जैंको सच मा क्वे आसरा नी च, वा सिर्फ परमेश्वर पर आश रखदि अर दिन रात आजुजि अर प्रार्थना मा लगिं रौंदि;
\v 6 पर ज्वा विधवा भोगविलास मा पड़ि गे, वा ज्यूंदा ह्वेके भि मुरयां का समान च |
\v 7 तू ऊं तैं यूं बातुं को आदेश देंदि रौ ज्यांसे ऊं पर क्वी भगार नि लगु |
\v 8 पर जु क्वे अपंणो कि अर खास कैरिकै अपड़ा कुटुम्ब कि चिन्ता नि कैरु, त उ अपड़ा विश्वास से भटकि गे अर अविश्वासि से भि बुरु बणि गे |
\v 9 वीं विधवा को नौं मण्डली कि किताब मा लिखे जौ ज्वा साठ बरस से कम कि नि हो, अर एकि मालिक कि घर वळि रै हो,
\v 10 भला काम कन मा सुनामि रै हो, जैनं बच्चों को पालन-पोषण कैरि हो, मेहमानु कि खातिर-दारी कैरी हो, अर भक्त लोगुं का खुट्टा ध्वे होंनु, दीन दुखियों कि मदद कैरि हो, अर हरेक भला काम मा मन लगै हो |
\v 11 पर जवान विधवाओं को नौं नि लेखि, किलैकि जब उ शाररिक इच्छाओं का जाळ मा फंसिके मसीह से दूर ह्वे जांदिनि अर ब्यो कन चांदिनि,
\v 12 अर इनिकै उ दोषि बंणदिनि, किलैकि ऊंन अपड़ा पैला विश्वास तैं छोड़ेलि |
\v 13 अर यांका दगड़ी दगड़ी उ घर घर रीटिकै आळकसि ह्वे जंदिनि, अर सिर्फ आळकसि ही न पर बकबक कनि रंदिनि अर औरु का कामों मा दखल देंदिनि अर इन बात बुळदिनि जु बुन लैक नि होंदिनि |
\v 14 इलै मि इन चांदु कि जवान विधवा ब्यो करुनु, अर बच्चों तैं जनम द्योनु अर घरबार संभाळुनु, अर कै विरोधि तैं बुरै कनौ मौका नि द्योनु |
\v 15 किलैकि कतगा ही भटकिकै शैतान का पिछनै चलि गेंनि |
\v 16 जु कै विश्वासी जनान का घर मा विधवा जनानि छिंन त, व ही ऊंकि मदद कैरु कि मंडली पर भार नि पोड़ु, ज्यांसे मंडली ऊं विधवाओं कि मदद कैरी सैकु जौं को सच मा क्वे आसरा नी च |
\v 17 मंडली का जु प्रबन्धक अछु प्रबंध करदिनि ऊंको दुगनो आदर करे जौ, ख़ास कैरिके ऊंको जु प्रचार अर शिक्षा देंणौ काम करदिनि |
\v 18 किलैकि पवित्रशास्त्र बोळदु, "जोत्यां बळदुं को गिच्चु नि बन्ध्यां,” किलैकि "मजदूर अपड़ी मजदूरी को हकदार च |”
\v 19 जब कै प्रबन्धक पर क्वी भगार लगाये जौ त द्वी या तीन गवाहों का बगैर वेतैं नि सूंण |
\v 20 पाप कन वळुं तैं सभ्युं का सांमणि समझै दि, ताकि और लोग भि पाप कन से डरुनु |
\v 21 परमेश्वर, अर मसीह यीशु अर चुंणयां स्वर्गदूतों तैं गवाह जांणिकै मि त्वेतैं चितौंणु छौं कि तु मन खोलिके यूं बातुं तैं माणा कैर, अर क्वे भी काम पक्षपात कैरिके नि कैर |
\v 22 कै पर जळदि से हाथ नि रखि, अर दुसरुं का पापों मा साझेदार नि बण; अर अफतैं पवित्र बणैके रख |
\v 23 भविष्य मा सिर्फ पांणि को ही पेंण वळु नि रै, पर अपंणा पेट अर बार बार बिमार होंणा का कारण जरा जरा दाखरस भि पिया कैर |
\v 24 कुछ लोगों का पाप साफ दिखे जंदिनि अर न्याय कु पैलि पौंछि जंदिनि, पर और लोगों का पाप बाद मा दिखेदिंनि |
\v 25 इनिकै ही कुछ भला भि साफ दिखे जंदिनि; अर जु इन साफ नि दिखे जंदिनि, ऊ भि छिप्यां नि रंदिनि |
\c 6
\p \v 1 जतगा लोग कैका अधिकार रूपि जोळ का तौळा छिंन, उ अपड़ा अपड़ा मालिक तैं बड़ा आदर का लैक समझुनु, ताकि परमेश्वर का नौं कि अर उपदेश कि बुरै नि हो |
\v 2 जौंका मालिक विश्वासी छिंन ऊंतैं उ भै होंणा का कारण बेकार नि समझुनु, बल्कि ऊंकि और भि सेवा करुनु, किलैकि जौं तै यूंकि सेवा को फैदा मिळदु उ लोग विश्वासी अर प्रिय छिंन | यूं बातुं को उपदेश देंदि रौ अर समझौंदि रौ |
\v 3 जु क्वे औरि किसम को उपदेश देंदु अर सचै की बातुं तैं, याने हमारा प्रभु यीशु मसीह कि बातुं अर वे उपदेश तैं नि मांणुदो, जु भक्ति का अनुसार च,
\v 4 त फिर उ घमंडी ह्वेगे, अर कुछ नि जंणुदो; बल्कि वेतैं बहस कन कि अर शब्दों पर तर्क कनै कि बिमारी च, ज्यांसे जलन, झगड़ा, अर बुरै की बात, अर बुरा-बुरा शक पैदा होंदिनि,
\v 5 अर ऊं लोगुं मु बिगर बात का रगड़ा-झगड़ा पैदा होंदिनि जौंकि बुद्धि भ्रष्ट ह्वेगे, अर उ सचै से दूर ह्वे गैंनि, अर जु इन समझदिनि कि धरम अर भक्ति कमै को द्वार च |
\v 6 पर सन्तोष रखिकै भक्ति बड़ी कमै च |
\v 7 किलैकि न हम संसार मा कुछ लै छा अर न कुछ लिजै सकदां |
\v 8 जु हम मु खांणु कु अर पैनु कु हो, त यूं पर ही सन्तोष कन चैंणु |
\v 9 पर जु धनवान होंण चांदिनि, उ इन परिक्षा अर जाळ अर भौत सि बेकार कि अर नुकसान कि लालसाओं मा फंसदिनि, जु मनख्यूं तैं बिगाड़ि देंदि अर विंणास का समोदर मा डुबै देंदी |
\v 10 किलैकि रूप्या पैसुं को लोभ सभि किस्मै बुरै कि जड़ च, जै तै पौंणै कोशिस कन मा भौतु न विश्वास से भटकि के अफतैं अनेक दुखों से दुखि कैरेलि |
\v 11 पर हे परमेश्वर का भक्त, तु यूं बातुं से दूर भाग, अर धरम, भक्ति, विश्वास, प्रेम, सबर, अर नम्रता को पीछा कैर |
\v 12 विश्वास कि लड़ै अच्छी तरौं से लैड़; अर वे सदानि का जीवन तैं पैरि लि, ज्यांकु तु बुलैये गे अर जै को तिन भौत सि गवाहों का सांमणि गव्है दे छै |
\v 13 सभ्युं का जीवनदाता परमेश्वर तैं अर मसीह यीशु जैन पुन्तियुस पिलातुस का सांमणि अच्छी गव्है दींनि वेतैं गवाह जांणिकै मि त्वेतैं इन आज्ञा देंणु छौं,
\v 14 कि तू हमारा प्रभु यीशु मसीह का प्रकट होंण तक ईं आज्ञा तैं निष्कलंक अर निर्दोष रख,
\v 15 जै तैं उ ठिक बगत पर परगट करुलु, परमेश्वर जु परम धन्य अर एकमात्र अधिकारी अर राजाओं को राजा अर प्रभुओं को प्रभु च,
\v 16 अर अमरता सिर्फ वेकि च, अर उ अगम्य उज्याळा मा रांदु, अर न वेतैं कै मनखिन देखि अर न हि कभि देखि सकुदु | वेको आदर अर राज जुग जुग तक रालो | आमीन |
\v 17 ये संसार का धनवानों तैं आदेश दि कि उ घमंडी नि होंनु अर जु धन आज च अर भोळ नी च वे धन पर आस नि रखुनु, पर परमेश्वर पर ही आस रखुनु जु हमारा सुख कु सब कुछ भौत कै देंदु |
\v 18 उ भलै करुनु, अर भला कामों मा धनवान बणुनु, अर उदार ह्वे के मदद कनु कु तयार रौंनु,
\v 19 अर अगनै कु अच्छी नेव डळुनु कि सचा जीवन तैं अपड़ा वश मा कैरी ल्योंनु |
\v 20 हे तिमुथियुस, ज्वा धरोहर तेरा सुपुर्द करीं च वांकि देखभाळ कैर; अर जै ज्ञान तैं ज्ञान बुन भूल च, वांकि अशुद्ध बकवास अर विरोध कि बातुं से दूर रौ |
\v 21 कतगा ही ये झूटा ज्ञान तै अपंणै के विश्वास से भटकि गेंनि | तुम पर किरपा होंणि रौ |
