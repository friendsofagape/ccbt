\id COL - Garhwali New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h कुलुस्सियों
\toc1 कुलुस्सियों
\toc2 कुलुस्सियों
\mt1 Colossians
\mt1 कुलुस्सियों
\c 1
\p \v 1 पौलुस कि तरपां बटी, जु परमेश्वर की मनसा से मसीह यीशु को प्रेरित च, अर तीमुथियुस कि तरपां बटी,
\v 2 मसीह मा ऊं पवित्र भक्त लोगुं तैं अर विश्वासी भयों तैं जु कुलुस्से मा रंदिनि; हमारा पिता परमेश्वर कि तरपां बटी तुम तैं किरपा अर शांति मिळदि रौ |
\v 3 हम तुमुकु सदानि प्रार्थना कैरि कै अपड़ा प्रभु यीशु मसीह का पिता याने परमेश्वर को धन्यवाद करदां,
\v 4 किलैकि हमुनं यीशु मसीह मा तुमारा विश्वास का बारा मा अर सब पवित्र भक्त लोगुं का प्रति तुमारा प्रेम का बारा मा सूंणि;
\v 5 तुमारु यु विश्वास अर प्रेम वीं आशा का कारण च जु तुमुकु स्वर्ग मा रखिं च वीं आशा का बारा मा जब उ सचु वचन याने उ सुसमाचार तुम मु पौंछि, वे सुसमाचार तैं तुमुन पैलि सूंणेलि |
\v 6 जु तुम मु पौंछि, अर जन उ संसार मा भि फल लांदो अर बढ़दि जांदु, उनि कै जै दिन बटे तुमुनं वे तैं सूंणि अर सचै से परमेश्वर कि कृपा तैं पैछयांणि, उ तुम मु भि इनि करुदो |
\v 7 वांकि शिक्षा तुमुनं हमारा प्रिय सहयोगि इपफ्रास बटी पै छै, जु हमुकु मसीह को विश्वास योग्य सेवक छौ |
\v 8 वेन ही तुमारा प्रेम तैं जु आत्मा म चा हम पर प्रगट कैरी |
\v 9 इलै जै दिन बटी हमुन यु सूंणि, त हम भि तुमुकु इन प्राथना अर बिनती कन नि छुड़दां की तुम सैरा आत्मिक ज्ञान अर समझ समेत परमेश्वर की मनसा तैं पैछणन मा पक्का ह्वे जयां,
\v 10 ताकि तुमारु चाल चलण प्रभु का लैक ह्वे जौ, अर प्रभु सभि बातुं मा तुम से खुश हो, अर तुमारा जीवन मा हरेक किस्म का भला कामों का फल लगुनु, अर तुम परमेश्वर की पछयांण मा बढ़दि जावा,
\v 11 वेकी महिमा कि शक्ति का अनुसार सब किसम की सामर्थ से बलिष्ठ बणदि जावा, इख तक कि ख़ुशी से हरेक बात मा धीरज अर सहन-शक्ति दिखै सैका,
\v 12 अर पिता परमेश्वर को धन्यवाद करदी रावा, जैन हमतैं ये लैक बणै कि हम उज्यळा का राज मा पवित्र भक्त लोगुं का दगड़ी हकदार बणयां |
\v 13 वेन ही हमतैं अंधेरा का वश बटे छुड़ैके अपड़ा प्रिय नौंना का राज मा प्रवेश करै,
\v 14 जै मु हमतैं छुटकारा याने पापों कि क्षमा मिळदि |
\v 15 वी त अदृश्य परमेश्वर को साक्षात रूप अर सैरा संसार मा पैलु च |
\v 16 किलैकि वे मा ही सभि चीजुं कि अर सैरि सृष्टि रचना ह्वे, चै उ स्वर्ग कि होनु या फिर धरती की होंनु, देखिं चीजि होंनु या फिर नि देखि चिजि, क्या सिंहासन, क्या प्रभुता, क्या प्रधानता, अर क्या अधिकार, सैरी चिजि वेका ही द्वारा अर वेकु ही रचे गेंनि |
\v 17 वी सब चीजुं मा पैलु च, अर सब चिजि वेमा ही अटल रंदिनि |
\v 18 वी देह, याने मंडली को मुंड च; वी शुरुवात बटे च, अर वी मुर्दों मा बटे ज्यून्दा होंण वळुं मा बटी पैलु च ताकि उ सभि बातुं मा पैलु ठैरु |
\v 19 किलैकि पिता परमेश्वर कि ख़ुशी ईं बात मा च कि सैरि परिपूर्णता यीशु मसीह मा वास कैरु,
\v 20 अर वीं सलीब पर बगायां ल्वे का द्वारा सब चीजुं को अफ दगड़ी मेल मिलाप कैरि द्यो, उ चिजि चै धरति पर कि होंनु या चै स्वर्ग पर कि होंनु |
\v 21 तुम जु पैलि निकळयां छवा अर बुरा कामों का कारण मन से बैरि छा;
\v 22 वेन अब वेकी शाररिक देह मा मृत्यु का द्वारा तुमारु भि मेल कैरेलि ताकि तुम तैं अपड़ा सांमणि पवित्र अर बेदाग, अर निर्दोष बणै के उपस्थित कैरु |
\v 23 पर इन तभि ह्वे सकुदु जु तुम विश्वास कि बुनियाद अटल बणयां रैल्या अर वे सुसमा चार कि आशा तैं जु तुमुन सूंणि च नि छोड़िल्या, जैको प्रचार आकाश का तौळा कि सैरि सृष्टि मा करे गे, अर जैको मि, पौलुस सेवक भि बणयूं |
\v 24 अब मि ऊं दुखों का कारण खुश छौं जौं मि तुमुकु उठौंदु अर मसीह का दुखों कि कमि-घटि जु कुछ भि रै गे उ मि वेकि देह याने मंडलियों कु अपड़ा शरीर मा पुरु करदूं;
\v 25 ज्यांकु मि परमेश्वर का वे प्रबंध का अनुसार सेवक बणयूं जु तुमुकु मी तैं सौंपे गे, ताकि मि परमेश्वर का वचन को पूरु पूरु प्रचार कैरी सैकु |
\v 26 याने वे भेद को प्रचार कैरु जु भेद जुग-जुग बटी अर कई पीड़ियों बटी छिप्युं रै, पर अब वेका ऊं पवित्र भक्त लोगुं पर प्रकट होंयु च |
\v 27 जौं लोगुं पर परमेश्वर न प्रकट कन चै कि ऊंतैं पता चलि जौ कि गैरजातियुं मा वे भेद कि महिमा कि कीमत क्या च, उ भेद त यू च कि मसीह जु महिमा कि आश च उ तुम मु वास करदु |
\v 28 जैकु प्रचार कैरिकै हम हरेक तैं चितै देंदां अर सैरा ज्ञान से हम हरेक मनखि तैं सिखौंदां कि हम हरेक आदिम तैं मसीह मा सिद्ध कैरि कै उपस्थित कैरी सकां |
\v 29 इलै मि वेकि वीं ताकत का अनुसार तन मन से मेहनत भि करदूं ज्व ताकत मी मु सामर्थ से अच्छु असर डळदि |
\c 2
\p \v 1 मि इन चांदु कि तुम यु जांणि ल्यावा कि मि तुमुकु अर ऊंकु जु लौदीकिया मा छिंनि, अर ऊंकु भी जौंनं मेरु मुख नि देखि कन मेहनत करदूं,
\v 2 ताकि ऊंका मन तैं शान्ति मिलु अर उ आपस मा प्रेम मा बन्ध्यां रौंनु, अर पूरी समझ पौनु, अर परमेश्वर पिता का भेद याने मसीह तैं पछयांणि जौंनु |
\v 3 जै मु बुद्धि अर ज्ञान का सैरा भण्डार छिप्यां छिंनि |
\v 4 यु मि इलै बोनु छौं कि क्वे मनखि तुम तैं लुभौण वळि बातुं से धोखा नि द्यो |
\v 5 हलांकि शरीर मा त मि तुम से दूर छौं, तौभि आत्मिक रूप से तुमारा नजदीक छौं, अर तुमारा अनुशासन का जीवन तैं देखिके अर तुमारा विश्वास तैं जु मसीह पर च, अर तुमारी मजबूती देखिके मि खुश होंदु |
\v 6 इलै जन तुमुन मसीह यीशु तैं प्रभु माणिकै अपंणै, उनि वे दगड़ी चळदी रावा,
\v 7 वे ही मा जड़ पकड़दी अर बढ़दी जावा; अर जन तुमतैं सिखाये गे च उनि विश्वास मा मजबूत होंदी जावा, अर जादा से जादा धन्यवाद देंदी रावा |
\v 8 सचेत रावा की क्वे तुम तैं संसार का ज्ञान अर बेकार की बातुं से धोखा का द्वारा फंसै नि द्यो, जु बात मनख्यूं कि रीतियों अर संसार की शिक्षा का अनुसार त छैं च, पर मसीह का अनुसार नी च |
\v 9 किलैकि मसीह मा परमेश्वर कि सैरी भरपूरी वेका देह का रूप मा वास करदी,
\v 10 अर तुम वेमा ही भरपूर ह्वे ग्यां जु सैरि प्रधानता अर अधिकार मा श्रेष्ट च |
\v 11 वे ही मा तुमारु खतना होंयु च इन्दारयु खतना जु हाथ से नि होंदु, याने मसीह को खतना, जै बटी पाप को शरीर उतारे जांदु,
\v 12 अर वेका ही दगड़ा मा तुमारु बपतिस्मा ह्वेके तुम वे दगड़ी दफनये ग्यां, अर वे हि दगड़ी ज्यून्दा भि करे ग्यां, किलैकी तुमुन परमेश्वर कि वीं सामर्थ पर विश्वास कैरी जैंन मसीह तैं मुर्दों मा बटी ज्यूंदु कैरी |
\v 13 वेन तुमतैं भि ज्यूंदु कैरी जु तुम अपंणा अपराधों अर अपड़ा शरीर की खतना-रहित दशा मा मुर्दा छा, अर हमारा सब अपराधों तैं माफ कैरी,
\v 14 परमेश्वर न विधियों को उ लेख मिटै दींनि जु हमारा विरोध मा छौ अर वेतैं सलीब पर किल्युं न ठोकि के हमारा सांमणि बटे हटै दींनि |
\v 15 अर वेन प्रधानतताओं अर अधिकारों तैं अपड़ा मथि बटी उतारिके ऊंको सभि का सांमणि मजाक बणैं अर सलीब का कारण से ऊं पर जय-जयकार कि बंसुळि सुणैं |
\v 16 इलै खांण-पेंण का बारा मा या त्योहार का बारा मा या नै जोंन का बारा मा क्वी तुमारु फैसला नि कैरु |
\v 17 किलैकि यु सभि बात त आंण वळि बातुं को छैल च, पर भलि चीज त मसीह की छिंनि |
\v 18 क्वे भि मनखि दीनता अर स्वर्गदूतों की पूजा कैरिके तुम तैं तुमारी दौड़ को प्रतिफल ल्योंणु कु भरमै नि द्यो कखि तुम अपड़ु फल नि पै सैका | किलैकी इन मनखि देखिं बातुं लग्युं रांदु अर अपड़ी शारीरिक समझ पर बेकार मा बड़ु मोन करुदु |
\v 19 उ मसीह से जुड़युं नि रांदु जु कि सैरी देह को मुंड च अर जै से सैरी देह जोड़ अर पट्ठों का द्वारा खुराक पै के अर दगड़ी जुड़िकै परमेश्वर कि तरपां बटी बढ़दि जांदी |
\v 20 जबकि तुम मसीह का दगड़ा मा संसार की पुराणि शिक्षा की तरपां बटी मोरि ग्यां, त फिर किलै ऊं जन जीवन बसर करदां जु ये संसार का छिंन; तुम इन रीति-रिवाजों का वश मा किलै रदां ?
\v 21 कि 'यु नि छुयां,' 'वीं चीज नि चख्यां,' अर 'वे पर हाथ नि लगयां ?
\v 22 किलैकि यु सभि चीज काम मा लौंद लौंद खराब ह्वे जालि, किलैकि यु मनख्यूं का आदेशों का अर शिक्षा का अनुसार छिंन |
\v 23 दिखावटी धरम, अर दिखावटी नम्रता, अर शरीर तैं भौत दुःख देंण, यूं सभि बातुं मा ज्ञान को दिखावा त छैं च पर शारीरिक लालसाओं तैं वश मा रखण से यांको क्वे फैदा नी च |
\c 3
\p \v 1 इलै जब तुम मसीह का दगड़ी ज्यून्दा करे ग्यां,त स्वर्ग की चिज्युं कि खोज मा रावा, जख मसीह जख मसीह आज भि परमेश्वर कि दैंणि तरपां बैठ्युं च |
\v 2 धरति पर कि ना पर स्वर्गीय चिज्युं पर ध्यान लगावा,
\v 3 किलैकि तुम त मोरि ग्यां, अर तुमारु जीवन मसीह का दगड़ी परमेश्वर मा छिंप्युं च |
\v 4 जब मसीह जु कि हमारु जीवन च, प्रकट होलु, तब तुम भी वेका दगड़ा मा महिमा दगड़ी प्रगट करे जैल्या |
\v 5 इलै अपंणि शारीरिक देह का कुविचारों तैं नष्ट कैरि द्यावा; याने व्यभिचार, अशुद्द्ता, वासना, बुरी लालसा, अर लोभ जु मूर्ति पूजा का बराबर च |
\v 6 यूं हि बातुं का कारण परमेश्वर को क्रोध आज्ञा नि मंणन वळुं पोड़दु |
\v 7 अर तुम भि, जब यूं बुराइयों मा जीवन बसर करदा छा, तब यूंका हि अनुसार चळदा छा |
\v 8 पर अब तुम भि रोष, बैर-भाव, गुस्सा, बुरै कन, अर गाळि देंण, यूं सभि बातुं तैं छोड़ि द्यावा |
\v 9 एक हैंका बटी झूठ नि बोला, किलैकि तुमुन अपंणु पापी स्वभाव अर वेका सभि बुरा कर्मों तैं त्यागेलि,
\v 10 अर नयुं स्वभाव धारण कैरेलि | यु नयुं स्वभाव अपड़ा सर्जनहार का रूप का अनुसार ज्ञान पांणु कु नयुं बणदि जांदु |
\v 11 अब वेमा न त क्वी युनानि रै, न यहूदी, न खतना कन वळु, अर न उ जैको खतना नि होंयु हो, न जंगळि, न स्कूती, अर न गुलाम अर न स्वतंत्र: केवल मसीह हि सब कुछ च अर सभ्युं मा च |
\v 12 इलै तुम भि परमेश्वर का ऊं लोगुं का जन, जु कि परमेश्वर का चुणयां छिंन अर जु पवित्र अर परमेश्वर का प्यारा छिंन, बड़ी किरपा, अर भलै, अर दीनता, अर मयाळुपन अर सबर रखण सीखा,
\v 13 अर जु कैतै कै हैंका पर भगार लगौणौ क्वी कारण हो त, एक हैंका कि सै ल्यावा अर एक हैंका अपराध क्षमा कैरा; जन प्रभुन तुमारा अपराध क्षमा करिनि, उनि तुम भि कैरा |
\v 14 यूं सभ्युं का मथि प्रेम तैं अपंणावा जु एकता से सभ्युं तैं अच्छी तरौं बांधदु |
\v 15 मसीह कि शांति तुमारा मनों मा राज कैरु ज्यांकु तुम बुलाये भि ग्यां; अर तुम सदानि धन्यवादि बणयां रावा |
\v 16 मसीह का वचन तैं अपंणा मनों मा पूरी तरौं से बसण द्यावा, पूरा ज्ञान का दगड़ी एक हैंका तैं सिखावा अर सचेत कैरा, अपंणा मनों मा धन्यवाद का दगड़ी परमेश्वर को भजन, स्तुति गान अर आत्मिक गीत गावा |
\v 17 वचन या काम से जु कुछ भि कैरा उ सब प्रभु यीशु मसीह का नौं से कैरा, अर वेका द्वारा पिता परमेश्वर को धन्यवाद कैरा |
\v 18 हे जनानों, जन प्रभु मा ठिक च, उनि अपड़ा अपड़ा आदिमों का वश मा रावा |
\v 19 हे आदिमों, अपंणि अपंणि घर वळि से प्रेम रखा, अर ऊं दगड़ी कठोर बरतौ नि कैरा |
\v 20 हे बच्चों, सब बातों मा अपंणा ब्वे-बाबुं को बोल्युं माणा, किलैकि इन कन से प्रभु खुश होंदु |
\v 21 हे ब्वे-बाबों अपंणा बच्चों तैं तंग नि कैरा, कखि इन नि हो कि ऊंको साहस टुटी जौ |
\v 22 हे सेवकों, जु शरीर का अनुसार तुमारा मालिक छिंन, सभि बातुं मा ऊंकि आज्ञा को पालन कैरा, अर मनख्यूं तैं खुश कन वळु का जन ना, बल्कि सीधा मन से अर परमेश्वर कि डैर भय से |
\v 23 अर जु कुछ तुम करन्द्यां, उ तन मन से कैरा, इन समझिकै न कि मनख्यूं कु करन्द्यां बल्कि इन समझिकै कैरा कि प्रभु कु करन्द्यां;
\v 24 किलैकि तुम यु जांणदा छां कि यांका बदला मा प्रभु तुमतैं अपंणु उत्तराधिकारी बणालु; तुम प्रभु मसीह की ही सेवा करन्द्यां |
\v 25 जु क्वे बुरै करुदु त उ अपड़ी बुरै को फल पालो; किलैकि उख कैकि तरफदारि नि होंदि |
\c 4
\p \v 1 हे मालिकों, अपंणा अपंणा सेवकों का न्याय अर ठिक ठिक बरतौ कैरा, इन समझा कि स्वर्ग मा तुमारु भि एक मालिक च |
\v 2 प्रार्थना मा लग्यां रावा, अर धन्यवाद का दगड़ी वेमा सचेत रावा;
\v 3 अर यांका दगड़ी दगड़ी हमुकु भि प्रार्थना करदी रावा कि परमेश्वर हमुकु वचन सुणौणु कु इन बाटु खोलि द्यो कि हम मसीह का वे भेद को बखान कैरी सकां जैका कारण मि कैद मा छौं,
\v 4 अर वे तैं इन प्रगट कैरु, जन मी तैं कन चैंणु च |
\v 5 गैर-मसीह लोगुं का दगड़ा समझदारी से बरतौ कैरा अर बगत को अच्छु इस्तेमाल कैरा |
\v 6 तुमारी बात सदानि मिठि अर सुणनं मा अच्छी हो कि तुमतैं हरेक मनखि तैं जवाब देंण ऐ जौ |
\v 7 हमारु प्रिय भै तुखिकुस, जु भरोसामन्द सेवक च, अर प्रभु मा हमारु सहयोगि च, वी तुमतैं मेंरी सब बात बतै द्यालो |
\v 8 मिन वेतैं तुम मु इलै भेजि कि वेका द्वारा तुमतैं हमारी दशा मालुम ह्वे जौ अर उ तुमारा मनों तैं शान्ति द्यो |
\v 9 मिन वे दगड़ी उनेसिमुस तैं भि भेजि जु भरोसा का लैक, प्रिय भै, अर जु मदी एक च; यु तुमतैं इना कि सैरी बात बतै द्याला |
\v 10 अरिस्तखुर्स जु मी दगड़ी जेळ खाणा कैद मा च, अर मरकुस जु बरनाबास को भै लगुदो जैका बारा मा तुमुनं आदेश पै छौ कि जु उ तुम मु औ, त वे दगड़ी अच्छु बरतौ करयां,
\v 11 अर यीशु जैकु यूस्तुस बोळदिनि, यु सभि तुमुकु नमस्कार बुना छिंन | खतना करयां लोगुं मु बटी केवल यु हि परमेश्वर का राज्य कु मेरा सहयोगि अर मेंरी शान्ति को कारण रैनि |
\v 12 इपफ्रास जु तुम मदी च, अर मसीह यीशु को सेवक च, ऊ भि तुमुकु नमस्कार बोनु च अर सदानि तुमुकु प्रार्थनाओं मा लग्युं रांदु, ताकि तुम सिद्ध ह्वेके पूरा विश्वास का दगड़ी परमेश्वर कि मनसा पर अड्यां रावा |
\v 13 मि वेको गवाह छौं कि उ तुमुकु अर लौदिकिया अर हियरापुलिस का लोगुं कु बड़ु जंक-जोड़ कनु रांदु |
\v 14 प्रिय वैध लूका अर देमास को तुमुकु नमस्कार |
\v 15 लौदीकिया का भयुं कु अर नुमफास अर ऊंका घर की मण्डली कु नमस्कार बोल्यां |
\v 16 अर जब या चिट्ठी तुमारा इख पढ़े जौ, त तब इन करयां कि लौदीकिया की मण्डली मा भि पढ़े जौ, अर ज्व चिट्ठी लौदीकिया बटे औ वीं तुम भि पढ़यां |
\v 17 फिर अर्खिप्पुस मु बोल्यां कि ज्व सेवा प्रभु मा त्वेतैं मिलिं च, वीं सेवा तैं सचेत ह्वेके पूरी कैरी |
\v 18 तुमुकु मी पौलुस को अपंणा हाथ से लेख्युं नमस्कार | मेरी जंजीरों तैं याद रख्यांन; तुम पर किरपा होंणि रौ | आमीन |
