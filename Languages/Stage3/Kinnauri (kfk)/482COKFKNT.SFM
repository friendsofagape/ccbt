\id 2CO 2 Cor - Kinnauri Bible
\ide UTF-8
\rem Copyright Information: Creative Commons Attribution-ShareAlike 4 0 License
\h 2 कोरिन्थियो
\toc1 2 कोरिन्थियो रो सुसमाचार
\toc2 2 कोरिन्थियो
\mt1 2 Corinthians
\mt1 2 कोरिन्थियो
\c 1
\p
\v 1 पोलुस रो बिलें का जी परमेश्वर रो इच्छा ऐ मसीह यिसु रो प्रेरित स, आई बाई तीमुथियुस रो बिलें का परमेश्वर रो होसो कलीसिया होर रो नाव, जी कुरिन्थुस* केस, आई सिब अखया रो सिब चोखो मानुषा रो नाव|
\v 2 आमरो बुबा परमेश्वर आई प्रबु यिसु मसीह रो बिलें का तुमला बलाई आई शान्ति पोरनो चानो|
\v 3 आमरो प्रबु यिसु मसीह रो परमेश्वर आई बुबा रो होलसे, जी दया रो बुबा आई सिब तरह रो शान्ति रो परमेश्वर सा|
\v 4 होई आमरो सिब कलेश के शान्ति देंदो, ताकि तामे होसो शान्ति रो कारण जी परमेश्वर तामला देंदोस, होतेन ला बी शान्ति देई बोलेस जी केयो तरह रो कलेश के हुएस|
\v 5 क्यों बोलता जेयो मसीह रो दुःख के तामे मुलुक सहबागी थाकदे, होत्यो ऐ तामे शान्ति के बी मसीह रो द्वारा मुलुक सहबागी थाकदे |
\v 6 अगर तामे कलेश पायाता, ते होई तुमरो शान्ति आई उद्दार रो तांगे स, आई अगर शान्ति पायाता, ते होई तुमरो शान्ति रो तांगे स, जासरो प्रभाव ऐ तुमे दिरज सी साथ होसो कलेश ला आसादे, जीजला आमे बी आसादे|
\v 7 आमरो आशा तुमरो विष्य के अटल स, क्यों बोलता आमे जानदे की तुमे जेयो आमरो दुःख के, होत्यो ऐ शान्ति के बी सहबागी चानो |
\v 8 हे बाई होरी, आमे नाचांदे की तुमे आमरो होसो कलेश का अनजान थाको जी आसिया के आम गा आछी, आमे होयो गोरको बारो का दबायावि थिए, जी आमरो सामरथ का बे थियो, होनचे सिग की आमे जिन्दगी का बी हाथ दोवी बेशी थिए*
\v 9 बल्कि आमे आमरो मोन के सोमजुई थिए* की आम गा मोंत रो सजा फिरि थियो, ताकि तामे आपरो बरोसा नाजगा बल्कि परमेश्वर रो जी मोरुन होरी का उजादो|
\v 10 होतनी ऐ ताम ला मौत रो होयो बोडो मुसीबत का बोचाई, आई बोचेस; आई होतीच गा आमरो होई आशा स् की होसो आंग्मे ला बी बोचेन थाकेस |
\v 11 तुमे बी मिलन्मावी प्रार्थना रो द्वारा आमरो मदद टानता की जी वोरदान मुलुक रो द्वारा आमला पोरिस, होतिन रो कारण मुलुक मानुषा आमरो बिलांये का होलसे टानेओ|
\v 12 क्यों बोलता तामे आपरो विवेक* रो होई गवाही गा शेखी बेजदे, की संसार के आई विशेष टानी तामरो माजार, तामरो व्यवहार परमेश्वर रो योग्य होयो चोखो आई सच्चाई सहित थियो, जी डे रो ज्ञान ऐ नुवा परन्तु परमेश्वर रो बलाई सी साथ थियो |
\v 13 आमे तुमला आई केछे नेचेमादे,सिर्फ होसो जी तुमे शिखिदें या मोना दे बी, आई माला आशा स की अंत सिग बी मोनेन थाक्सो |
\v 14 जेयो तुम माज का कितिग ऐ* मानाई स की आमे तुमरो शेखी रो कारण सी, होत्यो ऐ तुमे बी प्रबु यिसु रो द्यारो आमरो तांगे शेखी रो कारण थाकसो|
\v 15 होई ऐ विस्वास ऐ हाँऊ चाई थियो की आंग्मे का तुम गाछे आछी की तुम ला ईक आई दान पोरेस|
\v 16 आई तुम गाछे का फिरि मकिदुनिया ला नाशसु, आई फिरि मकिदुनिया का तुम गाछे आछ सु; आई तुमे माला यहूदिया रो बिलें बारी दुर सिग पोछाईयो*
\v 17 ते मेई ऐ जी होई इच्छा टानी थियो ते की मेई ऐ चंचलता देखाव वा;या जी खोट्नो चांदो सु की डे रो अनुसार खोट्नो चांदो सु,की हाँऊ बाते के हाँ, हाँ बी टानू आई नुवा,नुवा बी टानू|
\v 18 परमेश्वर सच्चा* गवाह स की आमरो होसो वचन के जी तुम ला बोली हां, आई नुवा, दुई ऐ ना थाक्दो |
\v 19 क्यों बोलता परमेश्वर रो छेलडू यिसु मसीह जासरो आमरो द्वारा मतलब मेरो आई सिलवानुस आई तीमुथियुस रो द्वारा तुमरो माज प्रचार फिरि,* होतीच के हां आई नुवा; दुई ऐ निथिए, परन्तु होतीच के हां ऐ हां फिरो |
\v 20 क्यों बोलता परमेश्वर रो जितिक बी प्रार्थना सा, होसो सिब के हां सी साथ सा, ते होतिन रो द्वारा आमीन बी फिरो की आमरो दद्वारा [परमेश्वर रो महिमा चानो |
\v 21 आई जी आमला तुम सी साथ मसीह के अटल टानेस, आई जुनिए आमरो अबिषेक टानी होसोई परमेश्वर स|
\v 22 जुनिए आम गा छाप बी टानिस आई बयाने के जीवा ला आमरो मोना के देई |
\v 23 हाँऊ परमेश्वर रो गवाह* फिरि बोलेन सु की हाँऊ इमरी सिग कुरिन्थुस के ते नाछि, की माला तांव गा तरस आसतो थियो |
\v 24 होई नुवा की आमे विशवास रो विष्य के तुम गा प्रबुता जताना चांदे सी, परन्तु तुमरो आनन्द के कोनेस सा क्यों बोलता तुमे विस्वास ऐ अटल थाकदे सो |
\c 2
\p \v 1 मेई ऐ आपरो मोन के होई ठानाई थियो की फिरि तुम गाछे उदास टानमें नांछु |
\v 2 क्यों बोलता अगर हाँऊ तुम ला उदास टानता, ते माला आनन्द देंदो सा कुन हुईग, सिर्फ होसोई जासला मेई उदास टानो |
\v 3 आई मेई ऐ होई बाते तुमला ते चेमाई की किन होयो नुवा की मेरो आछनो गा, जासका माला आनन्द पोरनो चानो हाँऊ होतेन का उदास फिरूं, क्यों बोलता माला तुमे सिब गा होई बाते रो विस्वास सा की जी मेरो आनन्द स, होसोई तुमें सिब रोइस |
\v 4 बोडो कलेश आई मोन रो कोष्ट ऐ मेई ऐ मुलुक मिस्ती बहायाई तुमला चेमाई थियो, ते नुवा की तुमे उदास फिरो परन्तु ते की तुमे होसो बोडो प्यार [बेंनाग] ला जानो,जी माला तुम सी स |
\v 5 अगर कुनिये उदास टानी हुता, ते माला ऐ नुवा बल्कि [की होतिन सी साथ मुलुक कड़ाई नाटानू] की-की तुमें सिब ला बी उदास टानी |
\v 6 होयो मानुष रो तांगे होई सजा जी भाई होर का मुलुक ला देईस, मुलुक सा |
\v 7 ते होचका बला होईस की होतिन रो अपराध शमां टानो आई शान्ति दियो, होयो नुवा की मानुष मुलुक उदासी के डूबेस |
\v 8 होई ऐ कारण ऐ हाँऊ तुम का विनती टान्सू की होतिन ला आपरो प्यार [बेंनाग] रो प्रमाण दियो |
\v 9 क्यों बोलता मेई ऐ ते बी चेमाई थियो की तुम ला पोर्खाऊ की तुमे मेरो सिब बाते ला मोनामे रो तांगे तेयार हुंदे या नुंदे |
\v 10 जासरो तुमे कीतिक माफ़ी टानदे सो होतिन ला हाँऊ बी माफ़ी टानदो सु, क्यों बोलता मेई ऐ बी जितिक माफ़ी टानिस,अगर टानी हुता, ते तुमरो कारण मसीह रो जागा के फिरि* माफ़ी टानिस |
\v 11 की शेतान रो ताम गा दांव नोचला, क्यों बोलता तामे होतिन रो युक्ति का अनजान नुवा |
\v 12 जेतरे हाँऊ मसीह रो बोलो समाचार शुनमे ला त्रोआस आव, आई प्रबु ऐ मेरो तांगे ईक द्वार खोलाई |
\v 13 ते मेरो मोन के चेन नोपरी, ते की मेई आपरो भाई तीतुस ला नापायाई,ते होतेन का विदा फिरि हाँऊ मकिदुनियाँ ला नाठो*
\v 14 परन्तु परमेश्वर रो होलसे जी मसीह के सोदाई तामला जितिनो रो तोमासो के हांडेन थाकेन्स, आई आपरो ज्ञान रो बास [सुगंध] आमरो द्वारा हर जागा के फेलायादों |
\v 15 क्यों बोलता तामे परमेश्वर रो नेर उद्दार पायादें सया आई नाश फिर्देस्य दुई ऐ रो तांगे मसीह रो बास[सुगंध] स |
\v 16 एकया ला ता मोरनो रो निम्ति मोरनो रो बास[सुगंध]आई एकया रो तांगे जीवन रो निम्ति जीवन रो बास[सुगंध]बोलो होई बाते रो योग्य कुन सा |
\v 17 क्यों बोलता तामे होसो मुलुक रो बराबर नुवा जी परमेश्वर रो वचन के मिलावट टानदे,परन्तु | मोन रो सच्चाई ऐ आई परमेश्वर रो बिलांये का परमेश्वर ला उपस्थित जानी मसीह के बोलदे स |
\c 3
\p \v 1 की तामे फिरि आपरो बड़ाई टानमें लागी; या तामला आइकया मानुषाः रो बराबर सिफारिश टानी पत्रियाँ तुम गाछे आन्नो या तुम का मागनो स |
\v 2 आमरो पत्री तुमे ऐ सो, जी आमरो दिल के चेमाई स, आई होतिन ला सिब मानुषाः रोइदें आई शिखिदें |
\v 3 होई पैदा स की तुमे मसीह रो पत्री सो, जासला आमे सेवका रो बराबर चेमाई, आई जी स्याही ऐ नुवा परन्तु जिव्न्दो परमेश्वर रो जीवां का, पाथार रो पट्टी गा नुवां, परन्तु दिल रो मांसांउ रूपी पट्टी गा चेमाई स*
\v 4 तामे मसीह रो द्वारा तामे मसीह रो द्वारा परमेश्वर गा होयो ऐ विस्वास जागदे |
\v 5 होई नुवा की तामे अपने आप का ऐ होतिक योग्य सी की आपरो बिलांये का जी बाते रो विचार टानीएस,पर तामरो योग्यता परमेश्वर रो बिलांये काऐ स |
\v 6 जुनिए आमला नों वाचा*रो सेवक फिरनो रो योग्य बी टानी, सब्द ,रो सेवक नुवा बल्कि जीवा रो, क्यों बोलता सब्द मारधो, पर जीवा उजादो स |
\v 7 अगर मोंत रो होसो वाचा जासरो अक्षर पाथर गा कोटि थियो, इनचे सिग तेजोमय फिरिकी मूसा रो मुंह गा रो रोशनी रो कारण जी गोटीएन बी नाश्तो स,एस्राएली होतिन रो मुंह गा नजर नेबेजदे थिए,*
\v 8 ते आत्मा रो वाचा आई बी तेजोमय क्यों निफिरा |
\v 9 क्यों बोलता जेतरे दोषी बेजदो सा वाचा तेजोमय थियो, ते दोरमी ठहरायादो सा वाचा आई बी तेजोमय क्यों निफरा |
\v 10 आई जी तेजोमय थियो,होई बी होसो रोशनी रो कारण जी होतीच का बड़कर तेजोमय थियो,किछ तेजोमय नाथका |
\v 11 क्यों बोलता जेतरे होसो गोटीएन थाक्दो थियो, ते होसो जी अटल थाकेस आई बी तेजोमय क्यों नाथका |
\v 12 ते होयो ऐ आशा जागी तामे हियाव सी साथ बोलदे |
\v 13 आई मूसा रो बराबर नुवा, जुनिए आपरो मुहं गा पर्दा* बेजी थियो, ताकि इस्राएली होसो गोटी दो सा रोशनी रो अंत ला नेद्खा |
\v 14 परन्तु होतने मतिमन्द फिरि, क्यों बोलता आज सिग पुरानो नियम शिखीदीं बेरे होतेन रो दिल के होसोई पर्दा ऐ थाक्दो स, पर होसो मसीह के उजिदो स |
\v 15 आज सिग जेतरे बी मूसा रो किताब शिखिदें सी, ते होतेन रो दिल गा पर्दा थाक्दो स |
\v 16 परन्तु जेतरे बी होतेन रो दिल प्रबु रो बिले फिरेस, ते होसो पर्दा उजिएस*
\v 17 प्रबु ता जीवा स, आई जिन किन बी प्रबु रो जीवा स होतिनचे आजादी सा |
\v 18 परन्तु जेतरे तामे सिब रो उगाड़े चेहरा का प्रबु रो प्रताप होई प्रकार ऐ पैदा फिरदो, जेयो शीशा के, ता प्रबु रो द्वारा जी जीवा स, तामे होसोई तेजस्वी रूप के अंश-अंश फिरि बोद्लिएन्न नाशते |
\c 4
\p \v 1 ते जेतरे ताम गा होयो दया फिरि की ताम ला होई सेवा पोरी, ते तामे हियाव नाछरादें |
\v 2 परन्तु आमे शोरोम रो गुप्त कामा ला त्याग टानी, आई ना चतुराई ऐ हांडदे,आई ना परमेश्वर रो वचन के मिलावट टानदे, परन्तु सत्य ला पैदा टानी, परमेश्वर रो आंग्मे हर ईक मानुष रो विवेक* के आपरो बलाई बैशांदे |
\v 3 परन्तु अगर तामरो बोलो समाचार गा परदा पड्नमावि हुता, ते होई नाश फिरदो सया रोए तांगे ऐ पड्नमावी स |
\v 4 आई होसो विशवास नाटाणदे सा ला, जासरो दिमाक ला होई संसार रो ईश्वर ऐ आन्दा टानिस, ताकि मसीह जी परमेश्वर रो प्रतिरूप स, होतिन रो तेजोमय बोलो समाचार रो पयांशो होतेन गा नोचोमका |
\v 5 क्यों बोलता आमे आपलाई नुवा, परन्तु मसीह यिसु रो प्रचार टानदे की होई प्रबु स, आई आपरो विष्य के होई बोलदे की आमे यिसु रो कारण तुमरो सेवक सी |
\v 6 ते की परमेश्वर ऐ सा, जुनिए बोलो, आंयारो का दियो चोमको, * आई होसो ऐ आमरो दिल के चोमको की परमेश्वर रो महिमा रो पहचान रो दियो यिसु मसीह रो चेहरा का प्रकाशमान हुनो चानो
\v 7 परन्तु आम गाछे होसो धन माटी रो बान्दरू के जागी की होई असीम सामरथ आमरो बिलायें का नुवा, बल्कि परमेश्वर रोई बिलाएं का थाकेस |
\v 8 तामे चार बिलायें का कलेश ता बोगांदे, पर मुसीबत के नोनठदे, निरुपाय ता सा, पर नोरोशी दे |
\v 9 चापराई ता बोलदे, पर त्याग नाटनीदो, लोटाई ता बोलदे, पर नाश निफिर दे |
\v 10 आमे यिसु रो मोंत ला आपरो डे के हर वक्त मागी हांडदे की यिसु रो जीवन बी आमरो डे के पैदा फिरनो चानो |
\v 11 क्यों बोलता तामे जीते जी हमेशा यिसु रो कारण मोंत रो हाथ के सोंपायादें की यिसु रो जीवन बी तामरो मरन्हार डे के पैदा फिरनो चानो |
\v 12 होयो ऐ मोंत ता ताम गा प्रभाव बेजदोस आई जीवन तुम गा |
\v 13 ते की तामके होसो ऐ विस्वास रो जीवा सा, जासरो विष्य के चेमाउन स, मेई ऐ विस्वास टानी, ते मेई ऐ बोलो, * आखिर के आमे बी विस्वास टानदे,ते ता बोलदे |
\v 14 क्यों बोलता तामे जानदे की जुनिए प्रबु यिसु ला उजाई, होसोए तामला बी यिसु के बागी जानी उजाएस, आई तुम सी साथ आपरो आंग्मे हाजिर टानेस |
\v 15 क्यों बोलता सिब सामान तुमरो तांगे स, ताकि बलाई मुलुक रो द्वारा बोदी फिरि परमेश्वर रो महिमा रो तांगे होलासे बी बोडे |
\v 16 ते तामे हियाव ला नाछरादे, अगर तामरो बे रो मानुष नाश फिरेंन नाश्ता, ते बी तामरो बीते रो मानुष रो दिन प्रतिदिन नों फिरेन नाश्तो |
\v 17 क्यों बोलता तामरो पल बर रो हालको जेयो कलेश तामरो तांगे मुलुक महत्वपूर्ण आई महिमा पैदा फिरेंन नाश्तो |
\v 18 आई तामे ता देखुन होरी सामान ला नुवा परन्तु नेद्खुन सामान ला शेन थाकदे, क्यों बोलता देखुन होरी सामान गाटो ऐ दयार रोई स, परन्तु नेद्खुन सामान सोदाई फिरि थाक्दो |
\c 5
\p \v 1 क्यों बोलता तामे जानदे की जेतरे तामरो धरती गा रो डेरा सरीखा गोर डालेस, ते तामला परमेश्वर रो बिले का सवर्ग गा ईक होयो बवन पोरेस जी हाथे जुराऊन गोर नुवा, परन्तु चिरस्थायी स |
\v 2 होच्के ता तामे जिगेंन आई बोडो लालच जागदे की आपरो ओएच गोर ला लाईदें |
\v 3 की होजला लाइनों का तामे सालगी नाथकिनो चानो |
\v 4 आई तामे होई डेरा के थाकी पिछु बारो ऐ टेमाई जिगेंन थाकदे, क्यों बोलता तामे उतारानो नुवा बल्कि आई बिजिनो चांदे, ताकि होसो जी मरन्हार सा जीवन के डुबेस |
\v 5 जुनिए तामला होई बाते रो तांगे तेयार टानी स होसो परमेश्वर स, जुनिए तामला बयाने के जीवा बी देईस |
\v 6 आखिर के तामे सोदाई डाड्स बानुई थाकदे आई होई जानदे की जेतरे सिग तामे डे के थाकदे, तेतरे सिग प्रबु का खेची सी |
\v 7 क्यों बोलता तामे रूप ला शाई नुवा,पर विस्वास ऐ हांडदे |
\v 8 ते ता तामे डाड्स बानुई थाकदे,आई डे का खेची फिरि प्रबु सी साथ थाक्नो आई बी बोलो सोमजीदे |
\v 9 होई ऐ कारण तामरो मोन रो उमंग होईस की चाहे साथ थाकेस चाहे खेची थाकेस, पर तामे होतिन ला बानो चानो |
\v 10 क्यों बोलता जरूरी स की तामे सिब रो हाल मसीह रो न्याय आसन रो आंग्मे खुलुई, की हर ईक मानुष आप-आपरो बला बुरा कामा रो बदला जी होतिनी डे रो द्वारा टानी थियो पाऐस*
\v 11 ते ता प्रबु रो डोर ला मोनई ताम सिब ला सोमजादे,परन्तु परमेश्वरगा गा तामरो हाल पेदा सा,आई मेरो आशा होईस की तुमरो विवेक* गा बी पैदा फिरि हुगो |
\v 12 आमे ते बी आपरो बड़ाई तुमरो आंग्मे नाजागदे, बल्कि आमे आपरो विष्य के तुमला शेखी बेजनो रो मोका देंदे की तुमे होतेन ला उत्तर देई बोलसो, जी मोन गा नुवा,बल्कि दिखावटी बाते गा शेखी बेजदे |
\v 13 अगर तामे बेसुद हुता ते परमेश्वर रो तांगे, आई अगर चेतन्य हुता ते तुमरो तांगे स |
\v 14 क्यों बोलता मसीह रो प्यार तामला विवश टानदो, होयो की तामे होई सोमजिदे की जेतरे ईक सिब रो तांगे मोरत्ता ते सिब मोरदे |
\v 15 आई होसो होई निमित्त सिब रो तांगे मोरी की जी जीवंदो स, होतने आंग्मे ला आपरो तांगे निजीववी परन्तु होतिन रो तांगे जी होतेन रो तांगे मोरो आई फिरि जिवन्दो फिरो |
\v 16 आखिर के इमरी का तामे कासलाई डे रो अनुसार नोसोमजिदे, अगर तामे मसीह ला बी डे रो अनुसार जानी थियो, ते बी इमरी का ऐ होतिन ला होयो नाजानदे |
\v 17 ते अगर कुन मसीह के हुता ते होसो नो संसार स, पुरानो बाते बितनमावी स, शाव, सिब बाते नो फिरिस |
\v 18 होई सिब बाते परमेश्वर रो बिलांये कास, जुनिए मसीह रो द्वारा आप सी साथ तामरो मेल-मिलाप टानी, आई मेल-मिलाप रो सेवा तामला सोंपाई |
\v 19 मतलब परमेश्वर ऐ मसीह के थाकी आप सी साथ संसार रो मेल-मिलाप टानी, आई होतेन रो अपराध रो दोष होतेन गा नेबजी, आई होतनी मेल-मिलाप रो वचन ला आमला सोंपाई |
\v 20 ते, तामे मसीह रो राजदूत सी, मोनाव परमेश्वर तामरो द्वारा विनती टानेन स, आमे मसीह रो बिलाए का निवेदन टानसी, की परमेश्वर सी साथ मेल-मिलाप जागो |
\v 21 जुन पाप ऐ अज्ञात थियो, होतिन लाई होतनी ऐ तामरो तांगे पाप ठहरायाई की तामे होतीच के थाकी परमेश्वर रो धार्मिकता फिरि थाक्नो |
\c 6
\p \v 1 तामे जी परमेश्वर रो सहकर्मी सी होई बी सोमजादे की होतिन रो बलाई जी तुम गा फिरो, होतिन ला बेकार नाश्नो मेबजेयों*
\v 2 क्यों बोलता होसो ता बोलदोस, आपरो ख़ुशी रो बेरे मेई ऐ तेरो शुनी, आई उधार रो द्यारो के मेई ऐ तेरो मदद टानी,* शाव, इमरी होसो ख़ुशी रो समय स, शाव, इमरी होसो उधार रो द्यारो स |
\v 3 तामे जी बाते के ठोकर खानों रो किछ बी मोका नेद्नदे ताकि तामरो सेवा गा किछ बी दोष नाछा|
\v 4 परन्तु हर बाते के परमेश्वर रो सेवक रो बराबर आपरो बोलो गुण ला पैदा टानदे, बोडो देर्ये ऐ, केलेश ऐ, गरीबी ऐ, मुसीबत ऐ |
\v 5 कोड़े खानों का, केद फिरनो का, *हुल्ल्ड़ो का, मेहनत का, चितेंन थाक्नो का, ब्रत जागनो का |
\v 6 चोखो का, ज्ञान का, दिरज का, कृपालुता का, चोखो जीवा का |
\v 7 सोचो बेंनाग का, सोचो रो वचन का, परमेश्वर रो सामरथ का, दोरम रो हथियार का जी जाखंग-खोजांग हाथ केस |
\v 8 आदर आई निरादर ऐ, दुर्नाम आई सुनाम का, यदि बरमाने सया जेयो मालूम फिरता ते बी सोचे सा |
\v 9 अनजाना रो सद्रिश स, ते बी मशुर स, मोरदे सा रो बराबर स आई शाव जिव्न्दो स, मार खांदो सा रो सद्रिश स परन्तु प्राण ऐ मारुई निसते |
\v 10 दुःख टानदे सया रो बराबर स, परन्तु सोदाई आनन्द टानदे, कंगाला रो बराबर स, परन्तु मुलुक ला धनवान जुरादें,होयोस जेयो ताम गाछे केछे नुदों ते बी सिब कुछ जागदे |
\v 11 हे कुरिन्थियों, आमे खुलकर तुम सी बाते बातावी, आमरो दिल तुमरो बिलांये खुलुईस |
\v 12 तुमरो तांगे आमरो मोन के केछे संकोच नाई, पर तुमरो ऐ मोन के संकोच स |
\v 13 पर आपरो छेलडू पेरे जानिदे तुम ला बोलसु,की तुमे बी होतिन रो बदला के आपरो दिला ला खोलाव |
\v 14 अविश्वासियों के साथ असमान जुए में न जुतो, क्यों बोलता दोरोम आई आदर्म रो की मेल-जोल, या दियो आई आंयारो रो की संगती |
\v 15 आई मसीह, रो बलिदान सी साथ की लगाव, या विश्वासी सी साथ अविश्वासी रो की रिश्ता |
\v 16 आई मुर्तिया सी साथ परमेश्वर रो मन्दिर सी की की सम्बन्द, क्यों बोलता तामे ता जिव्न्दो परमेश्वर रो मन्दिर सी, जेयो परमेश्वर ऐ बोलुनस, हाँऊ होतेन के बोससु आई होतेन के हांडेन-फिरेन थाकसु, आई हाँऊ होतेन रो परमेश्वर थाकसु, आई होतने मेरो मानुषा थाकसा |
\v 17 ते ता प्रबु बोलेनस, होतेन रो माजर का निकली आई खेची थाको, आई जुठो सामान ला मुछुगएंयो ते हाँऊ तुमला ग्रहण टानसु |
\v 18 आई हाँऊ तुमरो बुबा थाकसु, आई तुमे मेरो छेलडू आई छेलडी होरी थाकसो, होई सर्वशक्तिमान प्रबु परमेश्वर रो वचन स |
\c 7
\p \v 1 आखिर के हे प्रियो, जेतरे की होई प्रतिज्ञाए तामला पोरिस, ते आछो, तामे अपने-आप ला डे आई जीवा रो सिब मलिनता ऐ चोखो टाननो, आई परमेश्वर रो डोर जागेन पो चोखो ला सिद टाननो |
\v 2 आमला आपरो दिल के जागा दियो, आमे ना ता कासे सी साथ अन्याय खोटिस, ना ता कास ला बिगाडाई,आई ना ता कास ला ठगायाई |
\v 3 हाँऊ तुमला दोषी ठहरायानो रो तांगे होई नोबोलेन, क्यों बोलता हाँऊ आंग्मे काई होई बोलेन थियो की तुमे आमरो दिल के होयो बोसिसो की आमे तुम सी साथ जीवमे-मोरमे रो तांगे तेयार सी |
\v 4 हाँऊ तुमका मुलुक हियाव सी साथ बोलेन्सु, माला तुम गा बारी शेखी स, हाँऊ शांति ऐ बोरुई सु, आपरो सिब कलेश के हाँऊ आनन्द का अति बरपुर थाकदोसु |
\v 5 क्यों बोलता जेतरे तामे मकिदुनिया के आछी, होतरे आमरो डे ला चेन नोपरी,* परन्तु तामे चारो बिले का कलेश पाएंन थिए,बे लोसिएंन थिए, बीते ब्यंकर बाते थियो |
\v 6 ते बी गरीबा ला शांति देन्दो सा परमेश्वर ऐ तीतुस रो आछनो का तामला शान्ति देई |
\v 7 आई न सिर्फ होतिन रो आछनो का परन्तु होतिन रो होसो शान्ति का बी, जी होतिन ला तुमरो बिलांये का पोरी थियो, होतिनी तुमरो लालच, तुमरो दुःख, आई मेरो तांगे तुमरो धुन रो बोलो समाचार आमला सुनायाई, जिजका माला आई बी आनन्द फिरो |
\v 8 क्यों बोलता अगर मेई ऐ आपरो पत्री का तुमला शोकित टानी हुता, परन्तु होतिच का नपछतनमाई दो जेयो की आंग्मे का पछतनमाएन थियो, क्यों बोलता हाँऊ देखदोसु की होसो पत्री का तुमला शोक ता फिरो परन्तु होसो आई तुरी रो तांगे थियो |
\v 9 ऐ हाँऊ आनन्द ऐ सु, पर होयो ऐ नुवा की तुमला शोक पोछो, बल्कि होयो ऐ की तुमे होसो शोक रो कारण मोन ला फिरायाओ, क्यों बोलता तुमरो शोक परमेश्वर रो इच्छा रो अनुसार थियो की आमरो बिलांये का तुमला केछे बाते के हानि नोपोछा |
\v 10 क्यों बोलता परमेश्वर-बक्ति रो शोक होयो पश्चाताप पैदा टानदोस, जिजरो परिणाम उद्दार स, आई फिरि होतीच का पछतायानो निफिरदो परन्तु सांसारिक शोक ऐ मोत पैदा टानदो |
\v 11 आखिर के शाव, होई ऐ बाते का की तुमला परमेश्वर-बक्ति रो शोक फिरो तुम के कितिग शोंक आई प्रत्युत्तर*आई रिस, आई डोर,आई लालच, आई धुन आई सजा देननो रो विचार पैदा फिरो, तुमे सिब प्रकार ऐ होई सिध टानि देखाव की तुमे होई बाते के निर्दोष सो |
\v 12 फिरि मेई ऐ तुम गाछे चेमाई थियो, होसो ना ता होतिन रो कारण चेमाई जुनिए अन्याय टानी आई ना होतिन रो कारण जास गा अन्याय टानी थिओ, परन्तु ते की तुमरो शोंक जी आमरो तांगे सा, होसो परमेश्वर रो आंग्मे तुम गा पैदा फिरनो चानो |
\v 13 ते पो आमला शान्ति पोरी, आमरो होई शान्ति सी साथ तीतुस रो आनन्द रो कारण आई बी आनन्द फिरो क्यों बोलता होतिन रो जी तुमे सिब रो कारण हरा-भरा फिरो |
\v 14 क्यों बोलता अगर मेई ऐ होतिन रो आंग्मे तुमरो विष्य के कुछ शेखी देखाई, ते बी लज्जित निफरा, परन्तु जेयो आमे तुम का सिब बाते सच-सच बोली थियो, होत्यो ऐ आमरो शेखी देखानो तीतुस रो आंग्मे बी सच निकलो |
\v 15 जेतरे होतिन ला तुमे सिब रो आज्ञाकारी फिरनो रो याद आस्तोस की केयो तुमे ड़ोरेंन आई कामेन पो होतिन सी बेठुई, ते होतिन रो प्यार तुमरो बिलांये आई बी बोडीएनस |
\v 16 हाँऊ ख़ुशी ऐ सु, क्यों बोलता माला हर बाते के तुम गा पुरा विस्वास सा |
\c 8
\p \v 1 ऐ हे मेरो बाई होरी, आमे तुमला परमेश्वर रो होसो बलाई रो समाचार दिसी जी मकिदुनिया रो क्लीसियायो गा फिरो |
\v 2 की कलेश रो बोडो परीक्षा के होतेन रो बारी आनन्द आई बारी कंगालपन के होतेन रो उदारता मुलुक बोडुई |
\v 3 होतेन रो विष्य के मेरो होई गवाही स की होत्ने आपरो सामर्थ्य भर बल्कि सामर्थ्य का बी बे, मोन ऐ देनो |
\v 4 आई होई दान के आई चोखो मानुषा रो सेवा के भागी फिरनो रो बलाई रो विष्य के, आम का बार-बार मुलुक विनती टानी,*
\v 5 आई जेयो आमे आशा टानी थियो, होत्यो ऐ नुवा बल्कि होतने प्रबु ला फिरि परमेश्वर रो इच्छा ऐ आम ला बी अपने-आप ला देनो |
\v 6 ते ता आमे तीतुस ला समजायाई की जेयो होतनी आंग्मे का शुरू टानी थियो, होतयो ऐ तुमरो माजार के होई दान रो काम ला पुरा बी टाने |
\v 7 ते ता जेयो तुमे हर बाते के मतलब विस्वास, वचन, ज्ञान आई सिब प्रकार रो यत्न के, आई होसो प्रेम के जी आम गा जागदेस, बोडीएन नाशते सो, होतयो ऐ होई दान यो काम के बी बोडीएन नाशो |
\v 8 हांऊ आज्ञा रो रीती गा ता नुवा, परन्तु आइकया रो उत्साह का तुमरो प्रेम रो सच्चाई ला पोरखानो रो तांगे बोलेन सु |
\v 9 तुमे आमरो प्रबु यीशु मसीह रो बलाई जानदे सो की होसो सेठ फिरि दे बी तुमरो तांगे कंगाल फिरि, ताकि होतेन रो कंगाल फिरनो का तुमे सेठ फिरो |
\v 10 होई बाते के मेरो सलाह होई स की; होई तुमरो तांगे बोलो स, जी इक बोरोश काई ना ता सिर्फ होई काम ला खोटमें ऐ, परन्तु होई बाते रो चानो के बी फल थिए |
\v 11 ते ता ऐ होई काम पुरा टानो की जेयो इच्छा टान्नो के तुमे तेयार थिए, होतयो ऐ आप-आपरो पुंजी रो अनुसार पुरा बी टानो |
\v 12 क्यों बोलता अगर मोन रो तेयारी हुता दान होतिन रो अनुसार ग्रहण बी थाक्दो जी होतिन केस, ना की होतिन रो अनुसार जी होतिन गाछे नाई |
\v 13 होई नुवा की आइकया ला चेन आई तुम ला क्लेश पोरेस,
\v 14 परन्तु बराबरी रो विचार के इमरी तुमरो बोडिनो होतेन रो गोटिनो के काम आछेस की बराबरी फिरेस |
\v 15 जेयो चेमाउन्स, जुनिए मुलुक भटोराई होतिन रो केछे बोदी निनक्ला, आई जुनिए गाटो भटोराई होतिन रो केछे गाटो निनक्ला;*
\v 16 परमेश्वर रो होलासे, जुनिए तुमरो तांगे होसोई उत्साह तीतुस रो जीवा के बेजिस |
\v 17 की होतनी आमरो सोमजायानो मोनाई बल्कि मुलुक उत्साही फिरि होई आपरो इच्छा ऐ तुमोर गाछे नाशिस |
\v 18 आमे होतिन सी साथ होसो भाई ला बी बेजिस जासरो नाव बोलो समाचार रो विष्य के सिब कलीसिया के फेलेनमावी स |
\v 19 आई होतिग ऐ नुवा, परन्तु होसो कलीसिया रो द्वारा ठरायाई बी थिओ, की होई दान रो काम रो तांगे आम सी साथ नाशेस, आमे होई सेवा ते खोटेन सी की प्रबु रो महिमा आई आमरो मोन रो तेयारी पैदा फिरिएस |
\v 20 आमे होई बाते के चोकस थाकदे सी की होई उदारता रो काम रो विष्य के जासरो सेवा आमे टानदे सी, कुने आम गा दोष नेबेजनो चानो |
\v 21 क्यों बोलता जी बाते केवल प्रबु रो नेर नाई, परन्तु मानुषा रो नेर बी बोलोस आमे होतेन रो जोरी टानदे सी |*
\v 22 आमे होतिन सी साथ आपरो भाई ला बी बेजिस, जासला आमे बार-बार पोरखाई मुलुक बाते के उत्साही पायाई; परन्तु ऐ तुम गा होतिन ला बारी बरोसा स, होई ऐ कारण होसो आई बी मुलुक उत्साही स |
\v 23 अगर कुन तीतुस रो बारे के पुछता, ते होसो मेरो कोनेस आई तुमरो तांगे मेरो सहकर्मी स; आई अगर आमरो भाई होरी रो विष्य के पुछता, ते होतने कलीसियाओ रो बेजुन होरी आई मसीह रो महिमा स,
\v 24 आखरी के आपरो प्रेम आई आमरो होसो शेखी जी तुमरो विष्य केस कलीसियाओ रो सामने सिद्ध टानिदे होतेन ला देखाव |
\c 9
\p \v 1 ऐ होसो सेवा रो विष्य के जी चोखो मानुषा रो तांगे टानदेस, माला तुम ला चेमानो जरूरी नाई |
\v 2 क्यों बोलता हाँऊ तुमरो मोन रो तेयारी ला जानदो सु, जासरो कारण हाँऊ तुमरो विष्य के मकिदुनिया सया रो सामने शेखी देखादोसू की अखया रो मानुष इक बोरोश काई तेयार फिरिस, आई तुमरो उत्साह ऐ आई मुलुक ला बी उबाराई स |
\v 3 परन्तु मेई ऐ भाई होर ला ते बेजी की आमे जी शेखी तुमरो विष्य के देखाई स, होसो होई बाते के बेकार नाथका; परन्तु जेयो मेई ऐ बोलो होतयो ऐ तुमे तेयार थाको,
\v 4 होयो नुवा की अगर कुन म्किदुनिया सया मुक सी साथ आसता आई तुम ला तेयार नापायाता, ते की पोता की होई बरोसा रो कारण आमे होई नोबोलदे की तुमला लाजाइनो फिरेस |
\v 5 ते मेई ऐ भाई होर का होई विनती टाननो जरूरी सोमजुई की होतने आंग्मे काई तुमोर गाछे नाशेस, आई तुमरो उदारता रो फल जासरो विष्य के आंग्मे काई वचन देई थियो, तेयार टानि जागो की होई दबाव* ऐ नुवा परन्तु उदारता रो फल रो बराबर तेयार फिरो |
\v 6 परन्तु बाते होई स की; जी गाटो* बोंदो, होसो गाटो लोंदो बी; आई जुन मुलुक* बोंदोस होसो मुलुक लोंदो |
\v 7 हर इक रो जेयो मोन के ठानाव होतयो ऐ दान टानेयो; ना कुड-कुड के आई ना दबाव का, क्यों बोलता परमेश्वर शोंक ऐ देनदो सया सी प्रेम जागदो |
\v 8 परमेश्वर सिब प्रकार रो बलाई तुमला मुलुक दियेस जासका हर बाते के आई हर वक्त, सिब कुछ, जी तुमला जरूरी सा,तुम गाछे थाकेस; आई हर इक बोलो काम रो तांगे तुम गाचे पोस |
\v 9 जेयो चेमाउन्स, होतनी बिखेराई, होतनी कंगाला ला दान देई,होतिन रो दोरोम हमेशा फिरि थाकेस,*
\v 10 आखिर के बोंदो सा ला बीव आई खाऊ रो तांगे रोटी देन्दोस, होसो तुम ला बोएस, आई होतिन ला फलवन्त टानेस; आई तुमरो दोरोम रो फल ला बोडाएस*
\v 11 तुमे हर बाते के सिब प्रकार रो उदारता रो तांगे जी आमरो द्वारा परमेश्वर रो होलासे टानदोस, धनवान टानेन नाशो |
\v 12 क्यों बोलता होई सेवा रो पुरा टाननो का ना सिर्फ् मानुषा रो जरुरत पुरा फिरदोस, परन्तु मानुषा रो बिलाये का परमेश्वर ला बी मुलुक होलासे थाक्दो |
\v 13 क्यों बोलता होई सेवा रो प्रमाण स्वीकार टानि होतने परमेश्वर रो महिमा ला पैदा टानदे की तुमे मसीह रो बोलो समाचार ला मोनाई होतिन रो गुलाम थाकदे सो, आई होतेन रो आई सिब रो मदद टाननो के उदारता पैदा टानेन थाकदे सो |
\v 14 आई होतने तुमरो तांगे प्रार्थना टानदे, आई होयो की तुम गा परमेश्वर रो बारी बलाई स, तुमरो लालच टानेन थाकदे |
\v 15 परमेश्वर रो, होतिन रो होसो दान रो तांगे जी वर्णन का बाएस, होलासे हो |
\c 10
\p \v 1 हाँऊ होसोई पोलुस जी तुमरो आंग्मे दीन सु परन्तु पीठ पिछाय तुमरो बिले हिम्मत टानदो सु, तुमला मसीह रो नम्रता आई कोमलता रो कारण सोमजिदो सु |
\v 2 हाँऊ होई विनती टान्सु कि तुमरो आंग्मे माला निर्बय फिरि,हिम्मत टान्नो निफ्रा, जेयो हाँऊ कुछ मानुषा गा जी आमला शरीर रो अनुसार हांडदे सा सोम्जिदे सा, हिम्मत देखानो रो विचार टानदो सु,
\v 3 क्यों बोल्ता अगर तामे डे के हाँडेंन फिरेन थाकता, ते बी डे रो अनुसार नोलोशिदे |
\v 4 क्यों बोलता तामरो लड़ाई रो हथियार शारीरिक नुवा, पर गडो को डा देने रो तांगे परमेश्वर रो द्वारा सामर्थी सा |
\v 5 ते तामे कल्पनाओं रो आई हर इक ऊँची बाते रो, जी परमेश्वर ला रोइमे रो विरोध के उजिदो, खण्डन टानदे; आई हर इक बावना ला केद टानी मसीह रो आज्ञा जुरांदे;
\v 6 आई तेयार थाकदे कि जेतरे तुमरो आज्ञा पालन पुरा फिरनो चानो, ते हर इक परकार रो आज्ञा-उलंग्न ला सजा देननो|
\v 7 तुमे होसोई बाते ला शाव, जी आँखी रो सामने सा| अगर कास लाई आपगा होई विस्वास हुता कि हाँऊ मसीह रो सु, ते होसो होई बी जाननो कि जेयो होसो मसीह रोस होत्यो ऐ आमे बी सि |
\v 8 क्यों बोलता अगर हाँऊ होसो अदिकार रो विष्य के आई बी शेखी देखाता, जी प्रभु ऐ तुमरो बिगाड़ामे रो तांगे नुवा पर जुरामे रो तांगे आमला दियेस,ते लजित निफ्रू |
\v 9 होई हाँऊ ते बोल्दोसू कि पत्रियो रो द्वारा तुमला डोरादो सा नाथकु|
\v 10 क्यों बोल्ता होतने बोलदेसा, होतिन रो पतरिया ता गंबीर आई प्रबावशाली सा, परन्तु जेतरे होसो सामने थाकदौस, ते होसो देह रो निर्बल आई वक्तव्य के हलका जाननो थाक्दो;
\v 11 जुन होयो बोलदोस, होसो होई सोमजीनो कि जेयो पीठ पीछे पत्रियो के आमरो वचन सा, होत्यो ऐ तुमरो सामने आमरो काम बी फिरेस|
\v 12 क्यू बोलता आमला हिम्मत नुवा कि तामे अपने-आप ला होतेन का एकया सि साथ गोननो या होतेन के अपने-आप ला मिशानो, जुन आपरो तारीफ़ अपने-आप टानदोस, आई अपने-आप ला आपस के नाप तोल टानी इक-आईक का मिलान टानी मुरुख ठोरींदे|
\v 13 आमे ता सीमा के बे गमंड केतरे बी नेबेजी, परन्तु होसोई सीमा सिग जी परमेश्वर ऐ तामरो तांगे ठहरायाई, आई होतीच के तुमे बी आछी, आई होतिज रो अनुसार गमंड बी टानुगे|
\v 14 क्यों बोलता आमे आपरो सीमा का बे अपने-आप ला बोड़ानो नाचादे, जेयो कि तुम सिग नोपोछनो रो दशा के थाकदोस, बल्कि मसीह रो बोलो समाचार शुनायाईन पो तुम सिग पोछिस |
\v 15 आमे सीमा का बे आईक रो मेहनत गा गमंड नाटनदे; परन्तु आमला आशा सा कि जेयो-जेयो तुमरो विस्वास बोडीएन नाशेस होत्यो-होत्यो तामे आपरो सीमा रो अनुसार तुमरो कारण आई बी बोडीएन नाशेस,
\v 16 ताकि आमे तुमरो सीमा का आंग्मे बोडुई बोलो समाचार सुनाएस, आई होयो नुवा कि तामे आईक रो सीमा का बीते फिरून काम रो गमंड बेजनो |
\v 17 परन्तु जुन गमंड टानेस, होसो प्रभु गा गमंड टान्नो |
\v 18 क्यों बोलता जुन आपरो बड़ाई टान्दोस होसो नुवा, परन्तु जासरो बड़ाई प्रबु टानेस, होसोई ग्रहण टानीदोस |
\c 11
\p \v 1 अगर तुमे मेरो दोमरी जेयो मुर्खता ला आसाता ते कि पो बला फिरेस; हाँ, मेरो आसाता बी|
\v 2 क्यों बोलता हाँऊ तुमरो विष्य के ईश्वरीय धुन बेजी थाकदो सु, होयो ऐ कि मेई ऐ इक ऐ पूंषा सि तुमरो बाते बेजिस कि तुमला चोखो कुंवारी रो समान मसीह ला सोपाऊ|
\v 3 परन्तु हाँऊ डोरदोसु कि जेयो सांप ऐ चालाकी ऐ हव्वा ला बेह्कायाई, होतयो ऐ तुमरो मोन होसो सिदाई आई पवित्रत्रता ऐ जी मसीह सी साथ हुनो चानो, किन ब्रष्ट फिरनो नाचानो|
\v 4 अगर कुन तुम गाछे आछी कुन आईक यिसु रो प्रचार टानता, जासरो प्रचार आमे नाट्नी; या कुन आइकया आत्मा तुमला पोरता, जी पहले नोपोरी थियो; या आई कि बोलो समाचार सुनाएस जासला तुमे पहले नोमनाई थियो, ते तुमे होतिन ला आसादे|
\v 5 हाँऊ ता सोमजिदो सु कि आईक बाते के कुन बोडो का बी बोडो प्रेरितों का काम नुसु|
\v 6 अगर हाँऊ वक्तव्य के अनाडी हुता, ते बी ज्ञान के नुवा| आमे होनला हर बाते के सिब प्रकार ऐ तुमरो तांगे पैदा टानिस|
\v 7 कि होच्के मेई ऐ कुछ पाप खोटी या कि मेई ऐ तुमला परमेश्वर रो बोलो समाचार सेंत-मेंत सुनायाई; आई अपने आप ला नीचा टानी कि तुमे ऊँचा फिरो;
\v 8 मेई ऐ आइक्या कलीसियाओ ला लुटाई, मतलब मेई ऐ होतेन का मजदूरी मागि ताकि तुमरो सेवा टानु|
\v 9 आई जेतरे हाँऊ तुम सि साथ थियो आई माला बितन्मावी, ते मेई ऐ कासे गा बारो नेबजी, क्यों बोलता भाई होरी ऐ मकीदुनिया का आछि मेरो गटी ला पूरा टानी, आई मेई ऐ हर बाते के अपने-आप ला तुम गा बारो फिरनो का रोकाई, आई रोकुई थाकसु|
\v 10 अगर मसीह रो सच्चाई मुके हुता ते आख्या देश के कुने माला होई गमंड ऐ नोरोका|
\v 11 क्यों बोलता कि होजरो तांगे या कि तुम सि प्रेम नाजागदो, परमेश्वर होई जानदो कि हाँऊ प्रेम जागदोसु|
\v 12 परन्तु जी हाँऊ जागदोसु, होसोई खोटेन थाकसु| कि जुन लोग दांव लोरिदेस होतेन ला हाँऊ दांव पायामे नेदेउव, ताकि जी बाते के होने गमंड बेजदे सा, होतीच के होतने तामरो गान ऐ ठोहरे|
\v 13 क्यों बोल्ता होयो मानुषा आलको प्रेरित, आई छल ऐ काम खोटदे सा, आई मसीह रो प्रेरितों रो रूप बोदला दे सा थाकदे|
\v 14 होई कि अच्म्बा रो बाते नुवा क्यों बोलता शेतान आपुए ज्योतिर्मय स्वर्गदूत रो रूप बोदला दो|
\v 15 ते अगर होतिन रो सेवक बी दोरोम रो सेवका जेयो रूप दारन टानता,ते केछे बोडो बाते नुवा, परन्तु होतेन रो अनंत होतेन रो काम रो अनुसार हुएस|
\v 16 हाँऊ दोबारा बोलेन सु, कुने माला मूरुख मोसोमजीयो; ना ता मुरुख ऐ सोमजीव मेरो आसाव, ताकि दोमरी जेयो हाँऊ बी गमंड बेजसु|
\v 17 होई बे दडक गमंड के जी कि हाँऊ बोलेन सु, होसो प्रभु रो आज्ञा रो अनुसार नुवा गा मानो मुरुखता ऐ बोलदो सु|
\v 18 ते पो ता मूलुक मानुषा डे रो अनुसार गमंड बेजदे, ते हाँऊ बी गमंड बेज्सू|
\v 19 तुमे ता सोमोजदार फिरि आनन्द ऐ मुरुखा रो आसादे
\v 20 क्यों बोलता जेतरे तुमला कुन नुकुर जुराता, या खादोस, या फसायादोस,या अपने-आप ला बोडो जुरादोस, या तुमरो मुह गा थहपड मारादोस, ते तुमे आसादे|
\v 21 मेरो बोलनो अनादर रो रीति गा नुवा, मोनाओ तामे होजरो तांगे कमजोर थिए| परन्तु जी कि बाते के कुन हिम्मत टानता- हाँऊ मुरुखता ऐ बोलदोसु- ते हाँऊ बी हिम्मत टानसु|
\v 22 कि होतने ऐ इब्रानी सा; हाँऊ बी सु, कि होतने ऐ इस्राइली सा या, हाँऊ बी सु, कि होतने ऐ अब्राह्म रो वंस सा या, हाँऊ बी सु,
\v 23 कि होतने ऐ मसी रोए सेवक हुँदै या- हाँऊ पागल रो सामान बोलेन सु- हाँऊ होतेंन का बी बोडो सु, बोदी मेहनत टाननो के, शुपटी-शुपटी केद फिर्नो के,कोड़े खानों के, शुपटी-शुपटी मोरनो रो जोखिम के|
\v 24 पांच बेरे मेई ऐ यहूदियों रो हाथ का उनतालीस-उनतालीस कोड़े खाई|
\v 25 त्रोन बेरे मेई ऐ बेते खाई; इक बेरे मुगा पाथार ब्रसायाई;त्रोन बेरे जहाज, जिज्गा हाँऊ बेशी थियो, बाजी; इक रात दिन मेई ऐ समुन्द्र के काटाई|
\v 26 हाँऊ बार-बार यात्रायो के, नदी रो जोखिम के, डाकू रो जोखिम के,सोसो रो जाती रो मानुषा रो जोखिम के, आइकया जाती रो जोखिम के, नोगरयांग रो जोखिम के, जांगल रो जोखिम के, समुन्दर रो जोखिम के, आलको बाई होरी रो माजर जोखिम के थाकि|
\v 27 मेहनत आई कोष्ट के, बोखे-टिशे, बार-बार बोखे थाकनो के, हिमाद के थाक्नो बी|
\v 28 आई आईक बाते होर ला शोठई जासरो बारे के हाँऊ नोबोलदो, सिब कलीसियाओ रो जोरी रोज माला दोबायादो|
\v 29 कासरो कमजोरी ऐ हाँऊ निर्बल निफिरदो; कासरो ठोकर खानों ऐ मेरो दिल नुदुखदो;
\v 30 अगर गमंड बेजनो जरूरी हुता,ते हाँऊ अपरो कमजोरी रो बाते गा गमंड टान्सु|
\v 31 प्रभु यिसु मसीह रो परमेश्वर आई बुबा जी सोदाई द्न्य्स,जानदो कि हाँऊ आलको नोबोलदो|
\v 32 दम्शिक के अरितास राजा रो बिलाय का जुन हाकिम थियो, होतनी माला पामे ला दमिशिकियो रो नोगरायांग के पहरा बेशाई थियो,
\v 33 आई हाँऊ टोकरे का खिड़की बिले का फिरि सहरपनाह गा का उताराई, आई होतिन रो हाथ का बोची दे ठुरी| l
\c 12
\p \v 1 अगर गमंड टान्नो मेरो तांगे ठीक नुता ते बी टान्नो फिरदो; ते हाँऊ प्रभु रो देऊन दर्शन आई प्रकाशनों रो चर्चा टान्सु|
\v 2 हाँऊ मसीह के इक मानुष ला जान्दोसु, चोदह बोरोश फिरि नजानी देहसहित ,ना जाने देहरहित, परमेश्वर जानदो, होयो मानुष त्रोन स्वर्ग सिग चुंगी|
\v 3 हाँऊ होयो मानुष ला जानदोसु ना जाने देह सहित, ना जाने देह रहित परमेश्वर ऐ जानदो|
\v 4 कि स्वर्ग लोक गा चुंगी,आई होयो बाते सुनी जी बोल्नो सा नाई; आई जासरो मुंह गा आन्नो मानुष रो उचित नाई|
\v 5 होयो मानुष गा ता हाँऊ गमंड टान्सु, परन्तु आप गा आपरो निर्बलता ला छारा,आपरो विष्य के गमंड नाटनु|
\v 6 क्यों बोलता अगर हाँऊ गमंड बेजनो चाता बी ते मुरुख निफरू, क्यों बोलता सच बोलसु, ते बी रोकसु, होयो नुवा कि जेयो कुन माला शादोस या माला शुन्दोस, माला होतिन का बी बोडो सोमजिए|
\v 7 होयो कि हाँऊ प्रकाशनों रो बहुतायत ऐ फुलिऊ, मेरो डे के इक कांडो चुबनमावी, मतलब शेतान रो इक दूत कि माला गुसे मारेस ताकि हाँऊ नुफुलिऊ|
\v 8 होजरो विष्य के मेई ऐ प्रभु का त्रोन बेरे विनती टानो कि मुका होई दूर फिरो चाई|
\v 9 पर होतनी मुका बोलो, मेरो बलाई तेरो तांगे मुलुस, क्यों बोलता मेरो सामर्थ्य निर्बलता के सिद्ध फिरदोस,ते हाँऊ बारी आनन्द ऐ आपरो निर्बलताओ गा गमंड टानसु, कि मसीह रो सामर्थ्य मुगा छाया टानेन थाकेस|
\v 10 होई ऐ कारण ऐ हाँऊ मसीह रो तांगे निर्बलताओ के, आई निन्दाओ के, आई दरिद्रता के, आई उपद्रवो के, आई मुसीबत के हाँऊ खुश सु, क्यों कि जेतरे हाँऊ निर्बल फिरदोसु, ते पो बलवंत फिरदोसु|
\v 11 हाँऊ मुरुख ता फिरि, परन्तु तुमेई माला होई टाननो रो तांगे विवश टानी| तुमला ट मेरो तारीफ़ टान्नो चानो थियो,क्यों कि अगर हाँऊ केछे बी नुता, ते बी होसो बोडो का बी बोडो प्रेरितों का कि बाते रो तांगे काम नुसु|
\v 12 प्रेरित रो लक्ष्ण बी तुमरो माजर सिब प्रकार रो दिरज सहित निशान, आई अनोखा कामा, आई सामर्थ्य रो कामा ऐ देखावी|
\v 13 तुमे कुन सा बाते रो तांगे आईक कलीसियाओ का काम थिए, सिर्फ होचके कि मेई ऐ तुम गा बारो नेब्जी| मेरो होई अन्याय माफ़ टानों|
\v 14 शाव, हाँऊ त्रोन बेरे तुम गाछे आछमे ला तेयार सु, आई हाँऊ तुम गा केछे बार नाजगु, क्यों बोलता हाँऊ तुमरो दोलत नुवा, बल्कि तुमला ऐ चांदो सु| क्यों बोलता छेलडू पेरे ला आपरो आमा-बुबा रो तांगे धन बटोरानो नाचानो, पर आमा-बुबा ला छेलडू पेरे रो तांगे|
\v 15 हाँऊ तुमरो आत्मा रो तांगे मूलुक आनन्द ऐ खर्च टान्सु,बल्कि आपुए खर्च फिरसु, कि जितिक बड़कर हाँऊ तुम सि प्रेम जागदोसु, होतिग ऐ गटकर तुमे मुक सि प्रेम जागसो;
\v 16 होयो हुवा कि मेई ऐ तुम गा बोज नेबेजी, परन्तु चालाकी ऐ तुम ला दोखा देई दे फसायाई|
\v 17 बला, जासला मेई ऐ तुम गाछे बेजो,कि होतेन का कासरो द्वारा मेई ऐ छल मागी;
\v 18 मेई ऐ तीतुस ला सोमजायाई होतिन सि साथ होसो बाई ला बेजी, ते कि तीतुस ऐ तुम का छल टानी कि मागी या; कि तामे इक ऐ आत्मा रो नाहांडी या; कि इक ऐ लिक गा नाहान्डिया या;
\v 19 तुमे इमरी सिग सोम्जिएन्न हुगे कि आमे तुमरो सामने प्रतुतर दिएन सि| आमे ता परमेश्वर ला उपस्थित जानी मसीह के बोलदे, आई हे प्रियो, सिब बाते तुमरो उन्नति रो तांगे बोलदे|
\v 20 क्यों कि माला डोर्स,किन होयो नुवा कि हाँऊ आछि जेयो चांता, होत्यो तुमला ना पायायाऊ,आई माला बी जेयो तुमे नाचादे होतयो ऐ पायाओ; आई तुम के जगडा, डाह,रोष,विरोध,इर्ष्या,चुगली,अबिमान आई बखेड़े हुएस,
\v 21 आई किन होयो नुवा कि मेरो परमेश्वर मुगाछे का तुमरो इनचे आछ्मे ला मुगा दबाव बेजेस आई मूलुक रो तांगे फिरि दुःख टान्नो फिरेस, जुनिए पोएले पाप खोटी थियो आई गंदा काम आई व्यभिचार आई लुचपन ऐ, जी होतने खोटो, मोन ला निफ्रायाई|
\c 13
\p \v 1 ऐ त्रोन बेरे हाँऊ तुम गाछे आछ्सू,दुई या त्रोन गवाई रो मुंह का हर इक बाते पूछीइस,
\v 2 जेयो हाँऊ जेतरे दूबरे तुम सि साथ थियो,होत्यो ऐ दूर थाकेंन पो होतेन का जुनीयै पहले पाप खोटी,आई आईक सिब मानुषा का ऐ पहले का बोलसु कि अगर हाँऊ फिरि आसता ते नाछराऊ|
\v 3 क्यों बोलता तुमे ता होजरो प्रमाण चांदे सा कि मसीह मुके बोल्दो, जुन तुमरो तांगे निर्बल नाइ परन्तु तुम के सामर्थी सा,
\v 4 होसो निर्बलता रो कारण क्रूस गा चडायाई, ते बी परमेश्वर रो सामर्थ ऐ जिव्न्दो| आमे बी होतीच के निर्बल सि, परन्तु परमेश्वर रो सामर्थ्य ऐ जी तुमरो तांगे सा,होतिन सि साथ जिवेस|
\v 5 अपने-आप ला पोरखाव कि विस्वास के हुँदै या नुदे| अपने-आप ला तोपाव,कि तुमे आपरो विष्य के होई नाजानदे या कि यीसू मसीह तुम केस या, ना ता तुमे जांच के निक्कमे निकली
\v 6 प्र मेरो आशा सा कि तुमे जानसो कि आमे निक्कमे नुवा|
\v 7 आमे आमरो परमेश्वर का होई प्रारथना टान्सी कि तुमे केछे बुराई माटानेयो,होयो नुवा कि आमे खरे दिख पड़े, प्र होयो कि तुमे बलाई खोटो, चाहे आमे निक्कमे हि थाकसी|
\v 8 क्यों बोलता आमे सत्य रो विरोध के केछे टानी नोबोल दे,पर सत्य रो तांगे टानदे|
\v 9 जेतरे तामे निर्बल सि आई तुमे बलवान हुता, ते आमे आनंददित थाकदे,आई होई प्रार्थना बी टानदे कि तुमे सिद्ध फिरो|
\v 10 होई कारण ऐ हाँऊ तुमरो पीठ पिछांऐ होई बाते चेमासु, कि उपस्थित फिरि माला होसो आदिकार रो अनुसार जास्ला प्रभु ऐ बिगाड़ामे रो तांगे नुवा प्र जुरानो रो तांगे माला देईस,कड़ाई ऐ केछे टान्नो निफरा|
\v 11 आखिर के हे बाई होरी,आनन्दित थाको,सिध फिरेन नाशो,डाड्स जागो, इक ऐ मोन जागो, मेल ऐ थाको,आई प्रेम आई शांति रो दाता परमेश्वर तुम सि साथ थाकेस|
\v 12 इक आईक ला चोखो चुम्बन ऐ नमस्कार टानों|
\v 13 सिब चोखो मानुष तुम्ला नमस्कार टानदे|
\v 14 प्रभु यीसू मसीह रो बलाई आई परमेश्वर रो प्रेम आई चोखो आत्मा रो सह्बागिता तुम सिब सि साथ थाक्नो चानो|
