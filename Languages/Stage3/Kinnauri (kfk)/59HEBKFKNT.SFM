\id HEB - Kinnauri Bible
\ide UTF-8
\rem Copyright Information: Creative Commons Attribution-ShareAlike 4.0 License
\h इब्रानियों
\toc1 इब्रानियों
\toc2 इब्रानियों
\mt1 Hebrews
\mt1 इब्रानियों
\c 1
\p
\v 1 आग्वी रो द्यारो के परमेश्वरए बुआतेते होरका दोंक दोंक टानिदे आई आलाग आलाग भविष्यवक्ता होरो द्वारा बाते बतावी,
\v 2 होई दयारो रो अंत के तामोहरसी जाताग रो द्वारा बाते बातावी, जासला होतनी सेब चीज रो वारिस ज़ुराईदे आई होतींन रो द्वारा सेब पृथ्वी ला जुराई |
\v 3 होसो होतींन रो महिमा रो प्यासों आई होतिनरो तत्व रो छापस, आई सेऐब चीज ला आफरों सामर्थ रो वचन ए सभालादोस | होसो पाप होरला दोई आई उसटो जगह के महामहीमन रो जाखागबिले नासी बेसीदेस;
\v 4 आई स्वर्गदूत होरका होतेगे बोडो ठहराइ, जेतेग होतनी होतीनोरका बोडो पद रो वारिस फिरिदे बोडो नाव पाईदेस |
\v 5 क्युकी स्वर्गदूत होरमाजका होत्निए कादू कासला बोलिया, कि तु मेरो जातागसे, आज तु मुका उत्पन फिरिदेया ? आई किया होई कि हाऊ होतिनरो बुआ हुसु, आई होसो मेरो जाताग फिरसे ?
\v 6 आई जेतरे पहिलोठेला जगत के फिरी आन्दोसू, ते बोलदोस, कि परमेश्वर रो सेब स्वर्गदूत होतिनला दण्डवत टानो |
\v 7 आई स्वर्गदूत होरो बारे होई बोलदोस, "होसो आफरों दूत होरला बागुर,आई आफरों सेवक ला आग रो ज्वाला जुरादो |"
\v 8 परन्तु जाताग रो बारेके बोल्दोस, "हे परमेश्वर, तेरो सिहासन युग युग रोस; तेरो राज्य रो राजदण्ड न्याय रो राजदण्डस |
\v 9 तेइए धर्म सी प्यार आई अधर्म सी नफरत टानिदेस; होरो तांगे परमेश्वर 'तेरो परमेश्वर ए तेरो कोनया का बोदी ख़ुशी रो तेल ए ताउला बोदी अभिषेक टानिदे |"
\v 10 आई होईकि, हे प्रभु, तेइए ता पृथ्वीरो नीव बेजीईदे, आई स्वर्ग तेरो ए हाथ रो करीगरिस |
\v 11 होसो नष्ट फिरेस,परन्तु तु बनेनमावी थाक्से; आई होसो सेब गाछो रो जेऐव पुरानो फिरसा |
\v 12 आई तु होत्नोर ला चादर रो जेऐव बाटलासे, आई होत्नोरी गाछो रो ज़ेऐव बोद्लिएस: परन्तु तु एकजेऐव ऐ थाक्से आई तेरो बोरास कादूए नेछेकियेस|
\v 13 परन्तु स्वर्गदूत होर माज का होतनी केतरे कासला बोलि, कि जेतरे सेग हाऊ तेरो दुश्मन ला तेरो खुंडी रो पाड रो आखा नुजूराव ? तु मेरो जखागबिले बेस |
\v 14 किया होत्नोरी सबेए उधार पादे सया रो सेवा टानमें ला भेजुन आत्मा होरी नुआय?
\c 2
\p \v 1 होजरो तांगे तामोरला चानो, कि तामोरी होसो बातेए गास जि तामोरीये सुनिस, हुतिज्कास आई बोदी ध्यान देनोस्यास किन होयो निफिरनो चानो कि तामोरी बटकेनमेवी दूर फिरसी |
\v 2 क्युकी अगर होसो वचन जी स्वर्गदूतहोरिए बोलि अटल फिरी आई एक एक गलती आई आज्ञा नोमोनादेसया ला ठीक ठीक बदला पोरी |
\v 3 ते तामोरी होयो बोडो मुक्ति रो आशा टानि दे क्यो बोच्सी ?होरो बोखान सेबका पलहे प्रभु रो द्वारा फिरि, आई सुन्देस्या रो द्वारा आमोरला निश्चय फिरी |
\v 4 परमेश्वरए बी निशान चमत्कार, आई आलग आलग रुसया रो हेरान फिर्नो रो काम आई आफरों इच्छाए चोखो आत्मा रो वरदानहोरला बांटनो रो द्वारा होतिजरो गवाही दियेन थाकी |
\v 5 होतनी होसो आछ्तोसया जगत ला जिजरो चर्चा तामोरी टानेंसी, स्वर्गदूत होरो अदीन नाटानिस |
\v 6 परन्तु कुनिएता किनता होयो बोलि गवाही देइदे, मानुष कियास, कि तु होत्नोर रो सुधि मागतोसे? या मानुष रो जाताग कियास,कि तु होत्नोर रो फिकर टानदोसे ?
\v 7 तेइए होतिन्ला स्वर्गदूत का गाटोऐ काम टानीस; तेइए होत्नोर गास महिमा आई इज़त रो मुकुट जागि आई आफरों हाथरो काम गास होत्नोर ला अधिकार देइस |
\v 8 तेइए सेब कुछ होतनोरो अदीनता के होत्नोर रो खुंडी पाड बेजिदे, ते सेएब का सेएब होतनोरो अधीन टानि, ते होतनी किछे बी नोसोठाइ, जि हितिनरो अधीन नुहुएग: पर आमोरी इमरीसेग सेएब कुछ होतीनरो अधीन नेदेखते |
\v 9 परन्तु तामोरी यीशुला जासला स्वर्गदूतहोरका गाटोओऐ काम टानि थियो, मोरनो रो दुःख चुगनो रो कारणए महिमा आई इज़त रो मुकुट लावीदे देखतेसी,ताकि परमेश्वर रो अनुग्रहए हरएक मानुष रो तांग मोरनो रो जामांग जामाऐस |
\v 10 क्यों बोलता जासरो तांगे आई जासरो द्वारा सएब सा, होतिनला होईए बोलओ लागी कि जेतरे होसो मुलुक जातागहोरला महिमा के पोछाएस, ते होतेनहोरो मुक्ती टानदोसया ला दुःख चुग्नो रो द्वारा सिद् टाने |
\v 11 क्योंबोलता चोखो टान्दोस्या आई जासला चोखो टान्देसा, सेएबे एकऐ मोल होरो तांगे होई होत्नोर ला भाई बोल्मे नालाजाइदोस
\v 12 होसो बोलदोस "हाऊ मेरो भाई होरके तेरो नाव रो प्रचार टानसु सभा रो बिच के हाऊ तेरो नाव रो भजन गासु
\v 13 आई ते हाऊ होतिन्गास मेरो बरोसा जागसु आई ते होई बी सावअ हाऊ सी आई होई छेल्डू पएरे भी जी परमेश्वरए मला देइदेस
\v 14 जेव छेल्डू पेरे मासाऊ सी पोलाच के सहभागीस ते होसो आफु भी होतेवे होतिचके सहभागी फिरिदे मोरनो द्वारा होतिन्ला जाल्ला मोरदी बिरे शक्ति पोरिदेस अतार्थ शेतान ला शक्ति नुदोस्या जुराइ बेज |
\v 15 आई होत्नोर ला बोचा जून मोरनो रो डोर ए जिंदगी बोर खाटो थिए |
\v 16 आई होत्नोर ला बोचा जून मोरनो रो डोर ए जिंदगी बोर खाटो थिए |
\v 17 होरो तांगे होतिन्ला होई जरूरी फिरी कि सेएब बाते के आफरों भाईहोरो घान फिरो जिज्का कि होसो परमेश्वर रो बारे बाते के पापकोलाइदोसया आई विश्वाश टानो लायक महायाजक फिरी बोलेस आई मानुषा रो पाप ला क्षमा टानि बोलेस |
\v 18 जेतरे कि होतनी आफुए इम्तान रो द्यारो के दुःख चुगी दे ते होसो होत्नोर रो बी मदद टानि बोलेस जारो इम्तान फिरदोस |
\c 3
\p \v 1 ते ता हे भाईहोरी तोमोरी जी स्वर्गीय आरादीबिरे सहभागी सो यीशु गास ध्यान दियो जसला तामोरी प्ररित आई महायजक मनादेसी|
\v 2 जेवए परमेश्वर रो सेब ठाए का मूसा विश्वाश टानो लायक फिरी थियो होतेव ए होसो भी आफरों चुनादो सया रो तांगे विश्वास रो लायक थाकी |
\v 3 जेवअ घोर जुरादोस्या घोर का बोदी इज़तसया थकतोस होतेव ए यीशु भी मूसा का मुलुक बोदी महिमा रो योग्य सोम्ज्विदे |
\v 4 क्युकी एक एक घोर ला कुनाकुन जुरादोस परन्तु सेब रो जुरादो सया ता परमेश्वरस |
\v 5 परमेश्वर रो सेबअ घराना का ता मूसा ता सेवक जेवअ विश्वाश रो लायक फिरी थाकि कि होसो बाते रो गवाह थाकेस जिजरो बोखान पिछेस का फिरदो सयास |
\v 6 परन्तु मसीह ता छेल्डू रो सदृश परमेश्वर रो घराना रो अधिकारसअगर तामोरी आफरों विश्वास सी आशा रो गर्व ला अन्त सेएग काठो जुरे जागता ते तमोरिए होतीं रो घराना सी जुन विश्वाश नाटानदे होत्नोर ला चेतावनी |
\v 7 आई जेवअ चोखो आत्मा बोल्दोस अगर आज तोमोरी होतिनरो काद सुनो |
\v 8 ते आफरों मोनहोरला होयो काठो नाटनेओ जेवअ जागल के इम्तान रो द्यारो के होत्नोरिये मला रोश दिलाईदे खोटी थियो |
\v 9 होतिंचे तोमोर रो पूर्वज होरिए साईदे मला पोरखाई आई दुईबिसे बोरास मला पुरखाइ |
\v 10 ते मेइ अहोतिरो दुखे रोषे बोलि होनोरो मोन द्यारो बटकन मैएन थाकदोस आई होनोरिए मेरो बातहोरला नजनिदेस|
\v 11 ते मेइअ मेरो रोषे कसम खाई होनोरी मेरो नासाइनो के नाछ्नो चानो |
\v 12 हे भाईहोरी सावधान थाको किन होयो ता निफराया कि तोमोर रो मोंन दुष्ट आई विश्वास नातान्दोस्य फिरेस आई तोमोरी जिवदो परमेश्वर का दूर फिरेसओ
\v 13 जेतरे सेएग आज रो द्यारो सा तोमोरी द्यारका एक आएक ला आउखा बोड्यावकि होयो निफिर्नो चानो कि तोमोर माज का कुने मानुषा पाप रो छल के नासिदे काठो फिरसो
\v 14 अगर तामोरी पहला बरोसा गास अन्त सेएग पाका फिरी थाकता ते तामोरी मसीह रो भागीदारी फिरसी |
\v 15 जेएव कि बोलिदेस आज तोमोरी होतिन्रो काद ला सुनो तोमोरो मोन ला होयो काठो नाटनेओ जेएव होतनी रोष दीलानो रो बेलाह के टानि थियो |
\v 16 क्युकी कि कुन मानुषा ए सुनीदे रोष दिलायाई? किया दिमागे होत्नोरी सेबेएआ जुन मूसा रो अगवाही के मिस्र का निकली देथिए |
\v 17 होसो कुन मानुषा का दुईबिसे बोरास सेएग रोषवी थाकी ? किया कोत्नोर का नुआया जुनिए पाप खोटी आई जसरो लाश जागल के थाकी थियो ?
\v 18 होतनी कसका कसम खाई कि कि तोमोरी मेरो नासाइनो के कादुए आछी नोबोल्सो ?किया होत्नोर का ता नुआया जुनिए आज्ञा नामानि?
\v 19 आमोरी देखसी कि विश्वास नाटानो रो कारणए होत्नोरी आछी नोबोली |
\c 4
\p \v 1 ते ता जेतरे कि होतिनरो नासाइनो के नासमे ला जी कसम थियो होसो इमरी सेएग भी फिरिस ते तामोरी सतर्क थक्नोस्या खी होयो पोता नालागनो चानो कि तोमोरी माज का कुने होतिनका वंचित सो
\v 2 क्युकी दिमागे आमोर ला भी होतनोरोए सदृश बोलोसमाचार सुनाई थियो परन्तु होसो सुनून वचन ए किछे लाभ निफरी क्युकी सुन्देसया ए होटल विश्वास ए स्वीकार नटनी
\v 3 आई आमोरिए जुनिए विश्वाश टानि नासाइनोके नासते सी जेएव होतनी बोलि जेएव मेइअ मेरो रोष के कसम खाई थियो होत्नोरी मेरो नासाइनो के आछी नोबोलेस ते ता होतींन रो काम जगत रो सृष्टी रो बेलआ का पूरा फिरी थियो
\v 4 क्युकी होतनी सात दयार रो बारे होयो बोलि "परमेश्वर ए सात दयार तादू सेएब काम सोठा इ दे नासावी
\v 5 आई ते होयो बी बोलि होत्नोरी मेरो नासाइनो गास आछी नोबोलसो
\v 6 जेएव कि गाटो मानुषा हितिंचे नास्तेसया थिए आई जुनिए पहले होतिनरो बोलोसमाचार सुनी थियो होत्नोरीए आज्ञा ला नोमोनानो रो तांगे नासी नोबोली
\v 7 ते ता होसो फिरी एक दयार मतलब आज रो द्यारो पाका तान्दोसया जेएव ए पहले बोलि थियो होसो दाउद द्वारा मुलुक बेलआ बितेन्मवी पीछू फिरी बोलदो"अगर आज तोमोरी होतिन्रो काद ला सुनो ते आफरों मोन होर्ला काठो माटानेव
\v 8 कयुकि अगर यहोशु ए होत्नोर ला नासाइमें देइ हुता ते होई होचका पिछु आछ्दोस्य आएक दयार रो बाते नोबोल्दो थियो
\v 9 ते ता परमेश्वर रो मानुषा रो तांगे सबटत रो नासीनो जरुरिस
\v 10 क्युकी जुनहोतिनरो नासाइनो गाछे पोछी थिए होसो आफरों काम का नासवी थियो जेएव कि परमेश्वर ए टानि थियो
\v 11 ते ता तामोरी भी होसो नासाइनो गाछे नासमे ला कोशिश के थक्नोस्य किन होयो निफिर्नो चानो कि होतेव ए आज्ञा ला नोमोना रो तांगे कुन मानुष खतम फिरेस
\v 12 क्युकी परमेश्वर रो वचन जिवदोस पक्कास आई कि भी दुई बिले त्रोंआल का भी टीखोस होसो प्राण सी आत्मा जोड़ सी गुदे दुइएअ ला आर पार टानि मोन रो बाते होरला आई जी सुनचिदे होतीला पोरखादोस
\v 13 जल्ला तामोरी लेखा देनोस्यास होतिनरो नजर का कुने भी प्राणी चोरवी नाथाकेस होतीं रो आखी रो सामने सेएब खुलास आई नगनस बोडो महायाजक
\v 14 जेतेरे कि तामोरो होयो बोडो महायाजक्स जुन स्वर्ग का फिरी नासिस अतार्थ होसो परमेश्वर रो छेल्डू येशुस "ते आछो तामोरी आफरों मोनवदो ला काठो ए पाई जगुगे
\v 15 क्युकी आमोरो होयो महायाजक नाइ जेएव कि तमोरो कमजोरी होरका तामोर का सहानु भूती जागी नोबोलेस होसो ता सेएब बाते के तामोरो घान ए पोरखाइदे ते भी पाप निनकलीदे
\v 16 ए तामोरी हिमत सी अनुग्रह रो सिहासन रो नेर आछेस कि तामोर गास दया आई अनुग्रह पासी कि जरुरत री बिरे तामोरो मदद फिरेस |
\c 5
\p \v 1 क्युकी सएबे महायजक मानुष होर का मागदेस आई मानुष होरो तागे होई बाते रो बारे कि जी परमेश्वर रो बारे संबंद्धकाम होरला चुनादेस कि पाप होरो तांगे भेट आई बलिदान दुईए चडाइयो
\v 2 होसो नोसोमजीदेसया ला आई बिसरीदेसया रो तांगे कोगलो व्यवहार टानि बोलेस क्युकी होसो आफु भी कमजोरीए डूबी थकतो थियो
\v 3 होतीजरो तांगे होतिन्ला न एखो मानुषा रो तांगे आफरों तांगे भी पाप रो बलिदान बेज्नो फिरदो थियो
\v 4 होई इज़त आफुए नमग्दोस जेतरे सेएग परमेश्वर रो बिले का आराइदे नोपोरेस जेएव कि हारून ला भी आरई थियो
\v 5 होयोए मसीह ए भी महायजक फिर्नो रो इज़त आफुए नामागी पर होतनी देइ जुनिए होतिन्ला बोली "तु मेरो छेल्डू से आज मेइअ ताऊला जन्म देइस
\v 6 होयो ए होसो एक आएक जगह के भी बोलदोस तु मलिकिसिदक रो रीती गास यूग युग रो याजक से
\v 7 आफरों डे के थक्नो रो द्यारो के मसीह ए होतीं ला जी होतीं ला मोरनो का बोचाई बोल्दो थियो जोरीइ कादे टोखाईदे आई मिस्ती गारी गारी दे प्राथना आई विनतीहोरी टानि आई आज्ञाकारिता रो तांगे होतिन्रो सुनिदे
\v 8 छेल्डू हुइए भी होतनी दुःख आसाइदे आज्ञा मानानो सिखविदे
\v 9 होसो सिद्ध फिरिदे नासिदे होसो सेएब रो तांगे जून होतिन्रो आज्ञा मनादेस द्यारो ला उधार रो सत्रोत फिरिदे
\v 10 आई होतिन्ला परमेश्वर रो बिले का मल्किसिद्क रो महायाजक चूनाइदे भटकेनमेनोरो फोल
\v 11 आमोरी होतिन्रो बारे मुलुक बोल्मेसी जिजरो सोमजिनो काठोस क्युकी तोमोरी जोरिये सुनिन्सो
\v 12 तोमोर ला इमरी सएग ता सिखादोसया फिर्नो चानो थियो त्र भी होई जरूरी फिरिस कि कुन तोमोर ला फिरी परमेश्वर रो वचन ला शुरु का ए सीखेस
\v 13 क्युकी खीर पिदोसया थीकलग ता धर्म रो वचन ला नोरोइदोस क्युकी कि होसो थिकलाग्स
\v 14 ते नाज ता स्यनोहोरलॉस जासरो इन्द्रिया सोमजिदोस बोलो मारे कियास होसो जन्मे ला |
\c 6
\p \v 1 ते तामोरी मसीह रो बारे के शुरु रो शिक्षा ला सोटाइदे नियम रो बिले बोडीएन नासुगे आई मोरून काम का मोन फिरामे,परमेश्वर गास विश्वाश टानमें,
\v 2 बपतिस्माहोरी आई हाथ जागमे आई मोरून का जिव्दो फिरनोआई अन्त फेसला रो शिक्षा रो नीव फिरी नेबेजेव
\v 3 आहार परमेश्वर चाता तामोरी होयो ए खोटसी |
\v 4 क्युकी जुन मानुषाए एक बिरे प्यासों पाइदेस आई स्वर्ग रो बोरंग रो जमांग जामाइदेस आई चोखो आत्मा रो हिसादार जुराइदेस,
\v 5 आई परमेश्वर रो बोडो वचन रो आई आसतोसया युग रो सामर्थ जामई छ्हेकिस,
\v 6 अगर होत्नोरी भटकनमाइ ता ते होत्नोर रो मोन ला बोदलानो रो तांगे फिरी नोऊओ जुरानो मुस्किल्स ,क्युकी होसो आफरों तांगे परमेश्वर रो छेल्डू ला फिरी क्रूस गास बेजतेस आई सेब गाछे होतिन्ला बेजिती टानदेस |
\v 7 जी भूमि सूपटी फिरतोसया गोएन रो पानी ला पिदिस आई जेतेक बोदेस्य ला बोलो साग पात राज्तोस होसो परमेश्वर का आशीष पोरदोस|
\v 8 परन्तु अगर होसो काडो आई मारेजगह के बोता ते होसो मारे आई शापित फिरदोसयास, आई होतिरो अन्त जलाई बेज्नोस्यास |
\v 9 परन्तु प्रियो अगर तामोरी होयो बोलता फिरी भि आमोरला तोमोर रो बारे के होचका भी बोलो बाते अथार्थ उधार रो बारे पक्कास |
\v 10 क्युकी परमेश्वर न्याय नाटादो सया नुआ कि तोमोर काम आई होसो प्यार ला बीसरिएस जी तोमोरीए होतीं रो नाव रो होयो देखाई कि चोखो मानुषा रो सेवा टानि आई ए भी तानेन्सो
\v 11 आमोरो इच्छास सा कि तोमोरी माज का एकया आफरों आशा रो पूरा पाका ला पामे नो रो तागे अन्त सेग कोशिश के थाकेव ,
\v 12 जेओ कि तोमोरी आलसी निफिरो परन्तु याद जागो जी विश्वाश आई धीरज रो द्वारा प्रतिज्ञा रो उत्राधिकरिस विश्वाश रो प्रतिज्ञा
\v 13 इब्राहीम का प्रतिज्ञा टानदी बिरे जेतरे परमेश्वर ए कसम खामे रो तांगे आपका बोडो कुने नेदेखी दे ते होतनी होयो बोलिन पो आफरों ए कसम खाईदे ,
\v 14 पक्का हाऊ तोमोर ला आशीष दिसू ,आई पक्का ए हाऊ तोमोरला बोडासु |”
\v 15 आई होयो ए धीरज ए पोखीदे होतनी प्रतिज्ञा मागी |
\v 16 क्युकी मानुषा ता आफका कुन बोडो रो कसम खादेस, आई होई बाते ला पक्का टानदोसया होई कसम होत्नोर रो सेएब बाते ला छेकी बेजदोस |
\v 17 होतेव ए परमेश्वर ए कसम रो वारिस होरगास आफरों काठो उदेश्य ला आई बोदी प्रकट टन में चाइ ते होतनी कसम रो प्रयोग टानि ,
\v 18 कि आमोर ला दुई काठो बाते रो द्वारा जिज्के परमेश्वर रो आलको बोल्नो मुस्कोल्स ,पक्का प्रोत्सहन पोरस अतार्थ तमोर ला जी शरण पानो रो तांगे दोडनमाइस कि होसो आशा ला पाएस जी सामने जगिस |
\v 19 होई आशा मानाव तमोरो प्राण रो तांगे लंगरस होयो आशा जी पक्का आई पक्कास आई जी पर्दा का पीछाए सेएग पोछी ,
\v 20 जिन यीशु ए तमोरो तागे अगरदूत फिरिदे आई मलिकिसिदक रो रीती गास द्यारो रो तांगे महायाजक फिरी आछिदेस |
\c 7
\p \v 1 होइए मलकिसिदक जुन शालेम रो राजा,आई सेबका बोडो परमेश्वर रो याजक थियो | जेतरे इब्राहीम रज होरला मारीदे वापस आछी थियो ते होत्निये होतीं सी बेठ्वी होतीं ला आशीष देइ|
\v 2 होतिन्ला इब्राहीमए आफरों सेएबी चीज का दसवा हिसा भी देइदे , होसो आफरों नाव रो अर्थ रो अनुसार पहले धर्म रो राजा थियो |
\v 3 जासरो ना बुआ , ना आमा स आई न कुन वंश होनरो द्य्रो न किछे आदिस आई न जिंदगी रो अन्तस् ,परन्तु परमेश्वर रो छेल्डू रो रूप के ठेहराईस |
\v 4 ए ध्यान टानो कि होई मानुष केएव बोडो थियो ,जाल्ला कुलपति इब्राहीमए आफरों लुट रो सेबका बोडो भाग रो दसवा हिसा देइ |
\v 5 लेवी रो छेल्डू पेरो माज का जुन याजक रो पद पादेस होत्नोर ला आज्ञा पोरिस कि मानुषा का ,आई आफरों भाई होरका ,अगर होत्नोरी सेएबे इब्राहीम रो वंश रे हटा भी नियम रो अनुसार दसवा हिसा मागे |
\v 6 परन्तु होतनी जुन होतिनरो वंश रो निथियो इब्राहीम का दसवा हिसा मागी आई होतिन्ला आशीष देइदे जसला प्रतिज्ञाहोरी पोरी थियो
\v 7 आई होज्के शक नुदो कि लोडो बोडो का आशीर्वाद पादोस |
\v 8 आई इनचे ता मोरदोस्यमानुष दसवा हिसा मागदोस परन्तु होतिंचे होसोए मागदोस ,जासरो गवाही देदेस , कि होसो जिवदोस |
\v 9 ते किया बोलि बोलसी कि दसवा हिसा मग्देस्या लेवीए भी इब्राहीम रो द्वारा दसवा हिसा भी देइदे |
\v 10 क्युकी होतरे होसो आफरों बुआ इब्राहीम रो डेअ के थियो जेतरे मलकिसिदक होतीन सी बेठ्वी |
\v 11 अगर लेवी याजक पद रो द्वारा सिद पोरदोता क्युकी होरोए आधार गास होसो प्रजा ला नियम पोरी ते फिरी होयो याजक रो उजिनोरो कि जरुरत थियो जी मलकिसिदक रो रीती रो घान ता हुएग ,परन्तु हारुन रो रीती रो घान नोबोलिसा ?
\v 12 जेतरे याजक रो पद बोदेल्न्मदोस ते जरुरी रो तांगे नियम भी बोद्लिदोस |
\v 13 क्युकी जुन मानुष रो बारे होई बाते बोलिस होसो एक आएक गोत्ररोस ,जिज्माज का कुने भी वेदी रो सेवा टानदोस्या निफरी |
\v 14 अत: होई प्रकट सा कि तोमोरो प्रभु यहूदा रो गोत्र का पैदा फिरी थियो होयो गोत्र जस्रो बारे मूसा ए याजका होरला किछे बाते नोबोली |
\v 15 होई बाते ता आई भीसाफ फिरदोस जेतरे मलकिसिदक रो घान कुन आएक याजक उजिदोता |
\v 16 जी डे रो व्यवस्था रो नियम रो अनुसार नुदो परन्तु खत्म निफिर्दोस्या जिंदगी रो सामर्थ रो अनुसार फिरी हुता
\v 17 क्युकी होतिन्रो विषय के हिई साक्षी देइस , “तु मलकिसिदक रो रीति रो अनुसार युग युग सेग याजक से |
\v 18 एक बिले ता पहले आज्ञा आफरों कमजोरी आई उपयोग नाटानिदे रद फिरिदे |
\v 19 क्युकी नियम रो द्वारा सिद्धता नोपोरदो ते आएक बिले एक हौओ बोडो आशा जगिदे जिज्रो तांगे तामोरी परमेश्वर रो नेर आस्ते सी
\v 20 आई जेतरे कि मसीह रो नियुक्ती कसम रो बिना निफिरी |
\v 21 क्युकी होसो मानुषा बिना कसम रो याजक फिरिदे ,परन्तु मसीह ता कसम रो साथ होतीं रो द्वारा नियुक्त टानि दे जुनिए होतिन्ला बोलि , प्रभु ए कसम खाईस आई होसो आफरों विचार नोबोद्लाएस , “तु युग युग सेग याजक से ,|
\v 22 होरो तांगे यीशु एक बोडो वाचा रो भूमि ठहराइ |
\v 23 पहले ता मुलूक संख्या के याजका थकते थिए ,क्युकी मोंत होत्नोर ला थक्मे नेदेदोस |
\v 24 परन्तु ए होरो तांगे कि होसो द्यारो रो तांगे फिरी थक्तोस ,होतिन्रो याजक रो पद भी चिरस्थाई सेग लॉस |
\v 25 अत : जी होतीं रो द्वारा परमेश्वर रो नेएर आस्तेस होसो होत्नोर रो पूरा पूरा मुक्ति टानमें बोल्दोस्यास क्युकी होसो होत्नोर रो तांगे निवेदन टानमें ला द्यारो जिवदोस |
\v 26 होई ठीकए थियो कि तमोरो गाछे होयो महायाजक हुता,जून चोखो दोष्नुदो ,निर्मल पापी होरका आलाग आई स्वर्ग का भी उसटो टानि हुनो चानो |
\v 27 जल्ला आएका महायाजक रो घान होई जरूरी नुदो कि हमेशा पहले आफरों पाप होरला आई, फिरी आफरों प्रजा रो पाप होरो तांगे बलिदान भेजमे क्युकी होतनी होई काम आफला ए एक बिरे बलिदान चडाइदे द्यारो रो तांगे पूरा टानी बेजी |
\v 28 क्युकी नियम ता कमजोर मानुषा ला होसो जी वचन नियम रो पिछाएँ आछी ,होसो छेल्डू ला जुन युग युग सेग ला सिद्ध टानिदे नियुक्त टानदोस |
\c 8
\p \v 1 ए जी बाते तामोरिये बोलिदेस होतिचके बोलो बाते होसो कि तमोरो होयो महायाजक्स , जी स्वर्ग के महामहीमन रो सिहासन के खोजाग बिले विराजमानस |
\v 2 होसो होसो चोखो जगह आई सोचो तम्बू रो सेवक फिरी जिज्ला मानुष ए नुआ ,परन्तु प्रभु ए चूगीदेस |
\v 3 कयुकि ऎक ऎक महायाजक भेट आई बलिदान दुइए ला चडानो रो तांगे नियुक्त तान्डोस,अत:होई जरूरी कि चडामें ला महायाजक के बी कि कि हुनु चानो |
\v 4 यधि होसो पृथ्वी गास हुदो ता कादुए याजक याजक नाथाक्तो थियो ,क्युकी नियम रो अनुसार भेट चडादेसया इनचेस |
\v 5 होत्नोरी सिर्फ स्वर्ग रो चीज रो रूप के आई सेलाव रो सेवा होयो टानि थाकते ,जेएव मूसा ला ,जेतरे होसो तम्बू उजादोसया थियो , परमेश्वर रो बिले का चेतावनी पोरी थियो , “साव जी नमूना मला पर्वत गास देखाई थियो ,होतिरो अनुसार सेब कुछ जुरइयो |
\v 6 ए आई यीशु ला आई भी बोलो सेवकाई पोरिदेस ,क्युकी होसो उतम वाचा रो जी आई भी उतम प्रतिज्ञाहोर्ला आधार गास बनिदेस ,माजर रो ठहराइ |
\v 7 अगर पहला वाचा दोषनुदो हुता ,ते आएक रो तांगे मोका ए नोलोरिदे थिए |
\v 8 परन्तु होसो होत्नोर गास दोष बेजेन पो बोल्डोस , “प्रभु बोल्डोस ,साव ,होसो द्यारो आछेंस जेतरे हांऊ इस्राइल रो गरना आई यहूदा रो गरना सी नोवो वाचा बानसू
\v 9 होई होसो वाचा रो सदृश निफिरेस ,जी मेइअ होत्नोर रो पूर्वजा होरो साथ होतादु बानी थियो ,जादूअ होत्नोर ला मिस्र देश का गारी आनमे ला होत्नोर रो हाथ पाई थियो |आई ते ता कि होत्नोरी मेरो वाचा गास सीथर नाथाक्यो ,प्रभु बोल्डोस ,मेइअ होत्नोर रू सुधि नामगिस |
\v 10 ते प्रभु बोल्डोस होतादु का पिछु इस्राएल रो घराना रो साथ हांऊ जी वाचा बांसु ,होई होसो हुएग मेई आफरों व्यवस्था ला होत्नोर रो मोन होर्के बेज्सू ,आई होतीला होत्नोर रो मोंके लिखसु ,आई हाऊ होत्नोर रो परमेश्वर हसुआई होत्नोरी मेरो मानुषा हुएग |
\v 11 होत्नोरी माज का कुने आफरों देशरे मानुषा ला होई शिक्षा निदियेस आई न आफरों भि ला बोलेस ,प्रभु ला रोयु ,क्युकी लोडो का बोडो सेग सेब का सेब मला जनसा |
\v 12 क्युकी हाऊ होत्नोर रो अधर्म रो बारे दयावंत फिर्सू आई होत्नोर रो पाप ला कादुए याद निदीलाऊ |
\v 13 जेतरे होतनी बोलि ,एक नोवो वाचा ,ते होतनी पहला वाचा रो पुरानो ठहराइ ,क्युकी जी पुरानो आई जीर्ण फिरेंस ,होसो छेकिमेस |
\c 9
\p \v 1 होसो पहले वाचा के भी सेवा रो नियम थियो , आई होयो चोखोजागाह थियो जि होई जगत रो थियो |
\v 2 क्यों बोलता एक तोम्बुआ जुराईदे, पहले तोम्बुआ के दीवट, आई मेज , आई भेंट रो रोटीहोरी थियो , आई ह्होतिला चोखोजागाह बोलदेसा |
\v 3 आऐक परदा रो पीछाय होसो तोम्बुआ थियो , जिजला सेबका चोखो जागाह बोलिदेस |
\v 4 होतिज्के सूनो रो दुरीच , आई फिन्द्रा बिले का सूनोऐ जुराउन वाचा रो सुदुक आई होतिज्के मन्ना बोराइदे सूनो रो मरतबान आई हारून रो छुमआ जिज्के फुल आई फोल आछी थियो आई वाचा रो पटी थियो |
\v 5 होतिज्गास का दुइये तेजोमय करुब थिए , जि प्रायशिचत तो बोंद टानी सेलाव टानी थियो , होनोरो एक एक टानी बोल्मे ला इमरी मोका नुदो |
\v 6 होई चीज होई रीतिऐ तयार फिरिस | होसो आउखा तोम्बुआ के याजक पूरा टाइम थाकीदे सेवा रो काम छेकदेस ,|
\v 7 पर आएकठाएय सिर्फ महायाजक बोराश का एक बिरे नासतो आई बिना पुलाच रो नानठतो थियो , जिज्ला होसो आफरों तांगे आई मानुषा रो बोलून बिश्रीउन ला चढ़ादो थियो |
\v 8 होजिये चोखोआत्मा होई देखादोस कि जेतरे सेग पहला तोम्बुआ उजुओस, होतरे सेग चोखो जागाह रो बात प्रगट निफरिदे |
\v 9 होई तोम्बुआ होई द्यारो ला एक दृषटानतस , जिज्के होयो भेट सी आई बलिदान चढादे थिए , जीजका आराधना टानदेसया रो विवेक सिद्ध निफिरदो |
\v 10 क्यों बोलता होसो सिर्फ खामे पिमे रो चीज आई आलाग आलाग दोइनो रो आधार गास डे रो नियमस , जि सुधार रो टाइम सेगए नियुक्त टानिस |
\v 11 परन्तु जेतरे मसीह आछतोसया बोलो बोलो चीज रो महायाजक फिरि आछीदे , ते होतनिये आई भी बोडो आई सिध तोम्बुआ के थाकी, जी हाथ रो जुराउन निथियो मतलब होई संसार रो नुआ ,|
\v 12 आई बाकरी सी बाछरु रो पोलाच रो द्वारा नुआ आफरोंऐ पोलाच रो द्वारा , एकऐ बिरे चोखो जागाह के आछीदे आई द्यारो ला छुटकारा देई |
\v 13 क्यों बोलता जेतरे बाकरी आई दाम रो पोलाच आई कलोर रो छार रो अशुद मानुषा गास छिड़कानो डे रो शुद्ध रो तांगे आई चोखो टानदोस |
\v 14 ते मसीह रो पोलाच जुनिए अपने आप ला द्यारो रो आत्मा रो द्वारा परमेश्वर रो सामने किछेभी दोष नुदो चडाईदे , तोमोरो विवेक ला मोरून काम ऐ क्यों शुद नाटानेस ताकि तोमोरी जिवदो परमेश्वर रो सेवा टानो |
\v 15 होरो कारणए होसो नोइयो वाचा रो मदय्स्थस , ताकि होतिन्रो मोरनो रो द्वारा जि पहले वाचा रो टाइम रो पाप का छूटकरा पामे रो तांगे फिरिस , आराउदे मानुषा प्रतिज्ञा रो अनुसार द्यारो रो मजा पाइयो |
\v 16 क्युकी जिन वाचा बानी थियो होतिंचे बन्देस्या रो मोरनो रो समाज मग्नो भी जरुरिस |
\v 17 क्युकी होयो वाचा मोरती बिरे पक्का फिरदोस , आई जेत्रे सेग वाचा बन्दोस्या जिवडो थाकदोस तेतरे सेग वाचा काम रो नाथाकदोस |
\v 18 होरो तांगे ता आउखा वाचा भी बिना पोलाच रो नाबनी थियो |
\v 19 क्युकी जेत्रे मूसा सेऐब मानुषा रो कानून ला हर एक आज्ञा सुनाई पिछु ते होत्निये बाछुरु आई बाकरी रो पोलाच निदे पानी आई राआतो ऊन आई जुफा रो साथ , होसो किताब आई सेऐब मानुषा गास छिडकाई |
\v 20 आई बोली , होई होसो वाचा रो पोलाचस , जिजरो आज्ञा परमेश्वर ऐ तोमोर ला देईस |
\v 21 आई होई रीतीऐ होत्निये तोम्बुआ आई सेवा रो सामान गास पोलाच छिडकाई |
\v 22 दीमांग ता होईऐस की कानून रो अनुसार हमेशा होई सेब चीजहोरी पोलाच रो द्वारा शुद्ध टानदेस , आई बिना पोलाच रो पाप रो माफ़ी नुदो |
\v 23 ते ता जरुरीस कि स्वर्ग के रो चीज रो रूप होई बलिदान होरो द्वारा शुद्ध टानेव् , पर स्वर्ग के टानून चीज आफुऐ होज्का बोदी बलिदानहोरो द्वारा शुद्ध टानदेस |
\v 24 क्युकी मसीहऐ होसो हाथे जुराउन चोखो जागाह के , जि सोचो चोखो जागाह रो नमूनास , प्रवेश नाटानिस पर स्वर्ग के प्रवेश टानिस , ताकि तामोरो तांगे परमेश्वर रो सामने देखियेस |
\v 25 होई नुआ की होसो अपने आप ला बार बार चढाएस , जेव कि महायाजक हर बोराश आएक रो पोलाच मागीदे चोखो जागाह के नास्तोस |
\v 26 ना ता जगत रो शुरुआत काए होतीं ला बार बार दुःख काछानो फिरतो थियो , पर ऐ युग रो अन्त के होसो एक बिरे प्रगट फिरिस , ताकि आफरोंऐ बलिदान रो द्वारा पाप ला दूर टानेस |
\v 27 आई जेव मानुष ला एक बिरे मोरनो आई होतिज्का पीछू इन्साफ फ़िर्दोएस्यास |
\v 28 होतेवऐ मसीह भी सेऐबे रो पाप ला गिन्मे ला एक बिरे बलिदान फिरि ,आई जून मानुषा होतीं रो बाँट जोहते है होत्नोर रो उधार रो तांगे आएक बिरे बिना पाप गिन्वी दे देखनो आछेस |
\c 10
\p \v 1 क्युकी कानून , जिज्के आछतोसया बोलो जिच होरो प्रतिबिम्बस पर होत्न्होरो ओसली रूप नुदो , ते ता होसो एक प्रकार रो बलिदान रो द्वारा जी बोरास का अचूक चढ़ादे थिए ,नर आछदेसया ला कादुए सिद्ध नाटानेस |
\v 2 ना टा होत्नोरो चढ़ानो बोनद क्यों निफरतो थियो ?ते ता जेतरे सेवा टानदेसया एकऐ बिरे शुध फिरदे हुता, ते फिरि होत्नोर रो विवेक होत्नोर ला पापी नेठेरायादो थियो |
\v 3 परन्तु होतीं रो द्वारा हर बोराष पाप होर ला याद टानदेस |
\v 4 क्युकी होई अन्होनास की दाम आई बाकरी होरो पोलाच पाप ला दूर टानेस |
\v 5 होरो कारण होसो जगत के आछिती बिरे बोल्दोस, 'बलिदान आई भेंट तेइए नाचाई , पर मेरो तांगे एक डे तयार टानी |
\v 6 होम बलि आई पाप बलि का तू खुश निफरिद |
\v 7 ते मेइए बोली , साव हांउ आछीसु , चोखो शास्त्र के मेरो तांगे लिखिस , ताकि हे परमेश्वर तेरो मोरजी पूरा टानु |
\v 8 आगास ता होसो बोलदोस, ना तेइए बलिदान आई भेंट आई होम बलि होरी आई पाप बलि होर ला चाइ , आई ना होतीजिए खुश फिरि , अगर होई बलिदान कानून रो तरफ का चढ़ादे हुता |
\v 9 ते होई भी बोलदोस , साव हांउ आछीसु , ताकि तेरो मोरज़ी पूरा टानु , ते ता पहले ला चुगदोस , ताकि आएक ला नियुकत टानेस |
\v 10 होसोए इच्छा ऐ तामोरी यीशु मसीह रो डे रो एक ऐ बिरे बलिदान चढ़ानो रो द्वारा चोखो टा न्विदेसी |
\v 11 आई हरएक याजक ता उजुओ फिरि रोज सेवा टानदोस, आई एकए प्रकार रो बलिदानला जि पाप ला कादुए दूर नाटान्दोस ; बार बार चढादोस |
\v 12 परन्तु होई मानुष ता पाप होरो बदला के एकऐ बलिदान हमेशा ला चढ़ाइदे परमेश्वर रो जखांग बिले नासी बेसी |
\v 13 आई होतादू का पीछूऐ होतिन्रो बाँट जोतायण थाकिनस ,की होतिनरो दुश्मन होतिनरो खुंडी पाड रो दुःख फिरेस |
\v 14 क्युकी होतनिए एकऐ चढावा रो द्वारा होत्नोर ला जासला चोखो टानदेस द्यारो ला सिद्ध टानिस |
\v 15 आई चोखोआत्मा भी तामोर ला होईऐ गवा देदोस , क्युकी होतनिए आउखाऐ बोली थियो ,
\v 16 प्रभु बोलदोस कि जी वाचा हाउ होसो द्यारो का पीछू होत्नोर सी बानसु होसो होई कि हाऊ मेरो कानून ला होतन्होंरो मोन के लिखसु आई हाऊ होत्न्होरो ज्ञानके बेज्सु |
\v 17 ते होसो होयो बोलदोस हाऊ होत्न्होरो पा आई अधर्म रो कामहोरला कदुऐ याद नाटानु |
\v 18 ऐ जेतरे होनोरो माफ़ फिरिदे , ते फिरि पाप रो बलिदान नाथाकिस |
\v 19 हे भाई होरी , जेतरे तामोर ला यीशु रो पोलाच रो द्वारा होसो नोइयो आई जिवदो बात का चोखो जागाह के नासमे ला हियाव फिरिस ,
\v 20 जि होत्निये पर्दा मतलब आफरों डे का फिरिदे , तामोरो तांगे अभिषेक टानिस,
\v 21 आई होरो तांगे कि तमोरो महानयाजकस , जुन परमेश्वर रो गोर रो अध्रिकारीस ,
\v 22 ते आछो , तामोरी सोचो मोन आई पूरा विश्वाश सी , आई विवेक रो दोष दूर टानमेंरो तांगे जीवा के छिडकाव गनिविदे , आई डे ला साफ पानीऐ दोविदे परमेश्वर रो नेराग़ नासो |
\v 23 आछो तामोरी आफरों आशा टानुदो ला पक्का टानि जागुगे ,क्युकी जुनिए प्रतिज्ञा टानिस होसो सोचोस |
\v 24 आई प्यार आई बोलो काम होरला उक्सामे ला एक आएक रो चिंता टानेंन थाकेव |
\v 25 आई एक आएक्या सी एके फिरनो नाछाराइयो , जेव कि केतेग रो रितीस , पर एक आएक ला सोम्जाएँन थाकेव , आई जेव जेव होसो द्यारोला नेराग आछेन देखसो होतेतरे होतेतरे आई बोदिये होयो खोटेव् |
\v 26 क्युकी सचाई ला रोई पिछु भी तामोरी जान बुझीदे पाप खोटेन थाकता , ते पाप रो तांगे फिरि आएक किछे बलिदान नुदो |
\v 27 आँ दण्ड रो ऐक खतरनाक बाँट जोह्नोसया आई आग रो गेठी बकिस जि विरोधीहोर ला भस्म टानी बेजेस |
\v 28 जेतरे मूसा रो कानून नामानादोसया , दूई या त्रोन जोन रो गवाह गास मारी बेजते |
\v 29 ते सुंचियो की होसो केतेग आई भी गोरको दण्ड रो योग्य फिरेस , जुनिए परमेश्वर रो जाताग ला खुडी ऐ गुल्डी आई वाचा रो पोलाच ला , जिज्रो द्वारा होसो चोखो फिरि थियो , अशुद जानिस , आई दया रो आत्मा रो बेजिती टानिस |
\v 30 क्युकी तामोरी होतीं ला जान्देसी , जुनिए बोली पलटा माग्नो मेरो काम , ह़ाऊ ऐ बदला दिसू | आई फिरि होई कि प्रभु आफरों मानुष रो न्याय टानेस |
\v 31 जिवदो परमेश्वर रो हाथ के नासनो वाल खतरनाकस |
\v 32 परन्तु होसो पीछाअ रो द्यारो ला याद टानो, जीजके तोमोरी प्यासों पाई दे दुःख रो बोडो मुसकिल के सिथर थिए |
\v 33 कादु कादु ता तोमोरी मारेबाते आई रोलांग आसेन पो तोमासो फिरिदे , आई कादु होयो कि तोमोरी होत्न्होरो सांझी हुई जिज्रो दुदर्शा टानदे थिए |
\v 34 क्युकी तोमोरी केदी होरो दुःख के भी दुखी फिरि ,आई सोसो रो सम्पति भी मजाए लुटाने बेजी , होई जनि की तोमोर गाछे एक आएक भी सेब का बोडो आई द्यारो थाक्तोस्या स्म्पतिस |
\v 35 ते त़ा आफरों हियाव नोसोठाइयो क्यों बोलता होतिरो फोल बोडोस |
\v 36 क्युकी तोमोर ला आसायनोसया जरुरिस, ताकि परमेश्वर रो मोरज़ी ला पूरा टानी तोमोरी प्रतिज्ञा रो फोल पाँव |
\v 37 क्युकी ऐ गाटोऐ द्यारो थाकिस , जेतरे कि आछ्तोसया आछेस आई नेबेरिएस |
\v 38 पर मेरो धर्मी जोन विश्वाशऐ जिवदो थाक्सा , आई यदि होसो पीछाअ फिरता मेरो मों होतिनका खुश निफिरा |
\v 39 पर आमोरी हटनमाईदेसया नुआ कि नाश फिरसी पर विश्वाश टानदेसयासी कि प्राण ला बोचाएस |
\c 11
\p \v 1 विश्वाश आशा टानून चीजहोरो पक्का ,आई नेदेखुन चीजहोरो प्रमाणस |
\v 2 क्युकी होरोए बारे के प्राचीन होरिये बोलो गवाही देइस |
\v 3 विश्वाशऐ ता तामोरी जान्देसी की सेऐब पृथ्वी रो रचना परमेश्वर रो वचन रो द्वारा फिरि | पर होई नुआ की जि किछ देखनो आछ्तोस , होसो देखूं चीज का ज़ुराउनहु |
\v 4 विश्वाश ऐ ता हाबिल ऐ केंन का भी बोलो बलिदान परमेश्वर रो तांगे चढाई , आई होतिजरो द्वारा होतिनरो धर्मी फिरनो रो गवाही भी देइस , क्युकी परमेश्वर ऐ होतिन्रो भेट रो बारे के गवाही देइ , आई होतीन रो द्वारा होसो मोरेन सेग भी होसो बाते बतादोस |
\v 5 विश्वाश ऐ ता हनोक ला उजाईदे कि मोंत ला नेदेखेस , आई होतिनरो पोता नोपोरी क्युकी परमेश्वर ऐ होतिन ला उजाई थियो , आई होतिनरो उजानो का पहले होतिनरो होई गवाही देइ थियो कि होतिनिए परमेश्वर ला खुश टानि थियो |
\v 6 आई विश्वाश रो बिना होतीनाला खुश टानो मुश्किलस क्युकि परमेश्वर गाछे आछ्देसया ला विश्वाश टानो चानो कि होसो हुदो , आई आफला लोरिदेस्या ला प्रतिफल देदोस |
\v 7 विश्वाश ऐ टा नूह ऐ होसो बाते रो बारे जि होसो टाइम के दिखाई नेदेदो थियो , चेतावनी पाईदे भक्ति रो साथ आफरों सेऐब घराना ला बोचामे ला जहाज जुराई ,आई होतिन रो द्वारा होतिनिए संसार ला दोष बेजी ,आई होसो धर्म रो वारिस फिरि जि विश्वाश ऐ फिरदोस |
\v 8 विश्वाश ऐ ता अब्राह्म जेतरे आराई थियो ते बाते सुनिदे होयो जागाह के नासी जिज्ला मीरास के माग्देसया थिए , आई होई नाजानदो तियो कि किन नासेनसु , ते भी निकली दे |
\v 9 विश्वास ऐ ता होतनिए प्रतिज्ञा टानून देश के , पराया देश के परदेशी रो गान , थाकीदे इसहाक आई याकूब रो समेत , जि होतीन रो साथ साथ होसोऐ प्रतिज्ञा रो वारिस थिए तोम्बुआहोर के थाकी |
\v 10 क्युकी होई होसो सिथर नीवसया ला नगर रो बांट जोहतादो थियो जिजरो रचादोसया आई ज़ुरादोसया परमेश्वरस |
\v 11 विश्वास ऐ टा सारा ऐ आफु बूढी हुई दे भी पटके काछानो रो सामर्थ पाई , क्युकी होत्निये प्रतिज्ञा टानदेसया ला सोचो जनि थियो |
\v 12 होरो कारण एकऐ जों का , जुन मोरून जेव थियो , आसमान रो तारो आई सोमोंद्रंग रो तीर रो बालू रो समान नोगोनाईदोसया वंश पैदा फिरि |
\v 13 होई सेब विश्वास रो दशा ऐ मोरी , आई होत्नोरीऐ प्रतिज्ञा टानून चीज नापाई , पर होत्नोर ला दूर का देखि दे खुश फिरि आई मानाइ की तामोरी पृथ्वी गास परदेशी आई गोरकेसी |
\v 14 जुन होयो बाते बोल्देस , होत्न्होरी प्रगट टान्देस कि स्वदेश रो खोजकेस |
\v 15 आई जुन देश का होत्नोहरी निकली आछी थिए , यधि होतिज्रो सुधि टानदेता ते होत्न्होरला वापिस फिर्नो रो मोका थियो |
\v 16 पर होत्न्होरी एक बोलोअ मतलब स्वर्ग देश रो इच्छास , होरो तांगे ता परमेश्वर होत्न्होरो परमेश्वर बोल्मेला होतेनहोर का नोजोदोस, क्युकी होत्निये होतेन्होर ला एक नगर तयार टानिस |
\v 17 विश्वास ऐ ता अब्राहम ऐ पोरख्यानो टाइम के , इसहाक ला बलिदान चड़ाई , आई जुनिए प्रतिज्ञा होर्ला दिमांगे मानाई थियो |
\v 18 आई जास्ला होयो बोली थियो , इसहाक का तेरो वंश बोलिसा , होसोऐ आफरों एकलोता ला चढ़ामें लागी |
\v 19 क्युकी होतनिये मानाई कि परमेश्वर समर्थिस कि होतीन ला मोरुन का जिवाएस , ते होत्न्होर माज का दृष्टान्त रो रीति गास होसो होतीं ला फिरि बेठ्वीदे |
\v 20 विश्वास ऐ ता इसहाक ऐ याकूब आई एसाव ला आछदोसया बाते रो बारे आशीष देइ |
\v 21 विश्वास ऐ ता याकूब ऐ मोरती बिरे यूसुफ रो दुइये जातागा ला एक एक ला आशीष देइ ,आई आफरों छुमा गास टेनचावीदे दण्डवत टानी |
\v 22 विश्वास ऐ ता यूसुफ ऐ जुन मोरदोसया थियो , ते इस्राएल रो सन्तान रो निकिलनो रो चर्चा टानी .आई आफरों हारको रो बारे के आज्ञा देइ |
\v 23 विश्वास ऐ टा मूसा रो आमा बुआ ऐ होतीन ला त्रोन मोसारो सेएग चोरि जागी, क्युकी होत्न्होरी देखी कि छेल्डू सारोस, आई होत्न्होरी राजा रो आज्ञा का नोड़ोरी |
\v 24 विश्वास ऐ ता मूसा ऐ सयाना फिरिदे फिरोन रो टुनी रो छेल्डू बोलनो का नेछीदे |
\v 25 होरो तांगे कि होतिन ला पाप के गाटो दयार रो सुख भोगानो बोदी बोलो लागी |
\v 26 होतनिये मसीह रो कारणबेजिति फिरनो मिस्र रो भंडार का भी बोडो धन सोम्ज्वी , क्युकी होतिनरो आखी फोल पानों बिले लागी थियो |
\v 27 विश्वास ऐ ता राजा रो रोष का नोडोरीदे होतनिये मिस्र ला सोठाई , क्यों बोलता होसो नेदेखुन ला मानाव् देखुन जेव मजबूत थाकी |
\v 28 विश्वास ऐ ता होतनिये फ़सह आई पोलाच छिडकानो रो विधि मानाई,कि पहिलोठे रो नाश टानदेसया इस्राएलहोर गास हाथ नेबेजी |
\v 29 विश्वास ऐ ता होतनोरी राआतो सोमोन्द्रंग का पार होयो उतरी , जेव सुको माटीगास का ,आई जेव मिस्त्री होरीये होयोऐ जुरामे टानी ता सेएबे डूबी मोरी |
\v 30 विश्वास ऐ ता यरीहो रो शहरपनाह , जेतरे का पीछू सात दयार होतिनरो चकर बेजी थियो ते होसो लोटीदे |
\v 31 विश्वास ऐ ता हाराब वेश्या आज्ञा रो साथ नष्ट निफिरी , होरो तांगे कि होतेसे भेदी होरला ऐसाऐ जागी थियो |
\v 32 ऐ आई की बोलू ? क्युकी टाइम नाथाकी कि गिदोंन आई बाराकआई शिमशोन रो आई यिफतह रो आई दाऊद आई शेमूएल रो आई भविष्य बोलदेसया रो बारे बोलु |
\v 33 होनोरिये विश्वास रो ऐ द्वारा राज्य जित्वी , धर्म रो काम खोटी,प्रतिज्ञा टानून चीज पाई, बराग रो खाक बोंद टानी,
\v 34 आग रो गेठी ला ठानडा ज़ुराइ , त्रोआल रो टिखो का बोची निकली, कामजोरा ला जोर पोरीदे, लोसीनो को बोले निकली, बाए रो फोजीहोरला लोसि सेलाईदे |
\v 35 देणी पेरे आफरों मोरून ला जिवदो देखी, केतेग ता मार खाएन पो मोरी, आई छुटकारा नाचाई, होरो तांगे कि बोलो फिरि उजिनो रो हिस्सा फिरसी |
\v 36 एकया ला ता मजाक के उडाएन, आई कोड़ा खामे, आई बानी आई कैद के नासी दे पोरखाई |
\v 37 जानए देइदे आरा ऐ चिरिदे , होत नहोरला पोरखाई , होत्न्होरी कंगाल के भी आई कानिया के आई दुःख सी बेरेअ आई बाकरी रो खालचु बिदवी, इनचे होनचे मोरिन मोरिन थिए |
\v 38 आई जांगलहोरी आई पहाडहोरी आई उड़ारहोर के, आई पृथिवी रो दरार के भटकेनमाइयेंन थाकि |
\v 39 संसार होतेन्होंरो लायक निथियो आई विश्वास रो द्वारा होई सेएब रो बारे के बोलोअ गवाही देइदेस, ते भी हो होतेन्होरला प्रतिज्ञा टानून चीज नोपोरी |
\v 40 क्युकी परमेश्वर ऐ तामोरो तांगे आउखा का ऐ एक बोलोअ बाते बोली, कि होतेनहोरी तामोरो बिना सिधता ला नोपोछेस|
\c 12
\p \v 1 होजरो कारण जेतरे कि गवाहहोरो होयो बोडो बादल तामोर ला घेराइस, ते अच्छो, हर एक रुकादोसया चीज ,आई उल्जादोस्या पाप ला दूर टानीदे, होसो दोड़ जिज्के तामोरला दोडानोसया, मेएसे मेएसे दोडाए|
\v 2 आई विश्वास रो कर्ताआई सिध टानदोस्या यीशु मसीह रो बिले का ताकाएन थाकी, जुनिए होसो ख़ुशी रो तागे जी होतीं रो आउखा धरा थियो, लाज सोरोम रो किछे परबाह नाटानिदे , क्रूस रो दुःख ला आसाई, आई सिंहासन गास परमेश्वर रो जखांग बिले बेसीदे |
\v 3 ते ता होतिन गास ध्यान दियो, जुनिए आफरों पाप रो विरोध के पापी होरो होतरो वाद विवाद आसई कि तोमोरी निराश फिरिदे हिम्मत नाछाराइयो |
\v 4 तोमोरिये पाप रो मुकाबला टानिन होयो मूठभेद नाटानी, की तोमोरो पोलाच बोयाई हु |
\v 5 ई तोमोरी होसो उपदेश ला जी तोमोर ला जताग रो समान देदेस, बिसरवी सो कि हे मेरो जाताग, प्रभु रो ताड़ना ला तोमोरी हालको नाजाने, आई जेतरे होसो ताऊला घुटकेस होतरे हिम्मत नोसोठाईयो |
\v 6 क्युकी प्रभु,जाससी प्यार टानदोस, होतिनरो ताडन भी टान दोस, आई जासला जाताग जुरादोस, होतीं ला कोड़ा भी बेज्दोस |
\v 7 तोमोरी दुःख ला ताड़ना सोम्ज्वी दे आसाइयो: परमेश्वर तोमोरला जाताग जानी दे तोमोरसी होयो बर्ताव टानदोस, होयो कुन जाताग जासरो ताडना बुआ नाटानदोस ?
\v 8 जी होसो ताड़ना जिजरो भागीदारी सेएबे सी, तोमोरो निफिरता, ते तोमोरी जाताग नुसो, पर मारेविचार रो जाताग सो |
\v 9 ते जेव कि तामोरो शारीरिक बुआ भी ताड़ना देदोस, ते किया आत्मा रो बुआ रो आई भी अधीन थाकसी जिज्का जिवदो थाक्सी |
\v 10 होनोरी ता आफरों आफरों समझ रो अनुसार गाटो दयार ला ताड़ना टानदेस, पर होई ता तामोरो फायदा ला टानदोस , की तामोरी भी होतिनरो चोखो रो भागी फरसी |
\v 11 आई आज्काली रो हर प्रकार रो ताड़ना ख़ुशी रो नुआ, पर दुःख रो ऐ बाते दिखाई देदोस, ते भी जून होतीला आसाई आसाई पक्का फिरि, पीछाय का होतनहोरला चेन रो साथ के धर्म रो प्रतिफल पोरेस |
\v 12 होरो तांगे ढीला हाथला आई कमजोर जाणु ला सीदा टानो |
\v 13 आई आफरों खुंडी रो तांगे सोल्डो बाआत जुराव, की खोरा भटकनमाईएस, पर बोलो चंगा फिरोचाई |
\v 14 सेएब सी मेल मिलाप जागमे, आई होसो चोको ला लोरिदेस्या फिरो जिज्रो बिना कुने प्रभु ला कादूए नेदेखेस |
\v 15 आई ध्यान ऐ शाऐन थाको, होयो निफरो चाई, कि कुने परमेश्वर रो दया का होयो ए थाकसो, या की कोडूओ जिल फूटीदे कोष्ट दियेस, आई होतीजरो द्वारा मुलुक मानुषा अशुद् फिरेस |
\v 16 होयो निफरो चाइ कि कुने मानुष मारेबातेबोल्देस्या, या एसाव जेव अधर्मी, जुनिए एक बिरे रो खाऊ रो बोदला के आफरों पहिलोठे हुनो रो पद भी खोयाई |
\v 17 तोमोरी जानदेसोआ, पीछाए का जेतरे होतनी आशीष माग्मे चाई, ते होसो होतिजरो योग्य निन्कली, आई मिस्ती बोयाई बोयाई लोरिदे भी मोन फिरानो रो मोका नोपोरी |
\v 18 तोमोरी ता होसो धारा गास जिज्ला छुगी बोल्नोस्या आई आगऐ होसो चोमकिन थियो, जी कालो घटा, आई अन्यारो, आई आंधी गाछे |
\v 19 आई तुरही रो कादअ, आई बोल्देस्या रो होयो शब्द गाछे नाछी, जिजरो सुन्देसया ऐ विनती टानि कि ऐ आमोर सी आई बाते नाबताइयो |
\v 20 क्युकी होतन्होरी होसो आज्ञा ला आसई नोब्ली, की यदि कुन जान्बोर भी धार ला छुगता ते तिनला भी जानऐ दिसा |
\v 21 आई होसो दर्शन होयो डरावना थियो, कि मूसा ऐ बोली; हाऊ मुलुक डोरतो आई कामंदोसु |
\v 22 पर तोमोरी सियोन रो धारा रो नेर, आई जिव्दो परमेश्वर रो नगर स्वर्ग यरूशलेम गाछे |
\v 23 आई लाखो स्वर्गदूत आई होसो पहिलोठे रो साधारण सभा आई कलीसिया जासरो नाव स्वर्ग के लिखिस :आई सेऐब रो न्यायी परमेश्वर गाछे, आई सिद्ध टानून धर्मी होरो आत्मा |
\v 24 आई नोइयो वाचा रो मध्यस्थ यीशु, आई छिड़काव् रो होसो पोलाच गाछे अछि सो, जी हाबिल रो पोलाच का बोलो बाते बोलदोस |
\v 25 सावधान थाको, आई होसो बोल्दोस्य्या का मुह नेफेराइयो , क्युकी होत्नोरी जेतरे पृथ्वी गास चेतावनी देदेसया रो मुह मोडाई नोबोची, ते तामोरी स्वर्ग गास का चेतावनी टानदोस्या का क्यो मुह मोड़ाई की कोटी बोचसी |
\v 26 होसो वक्त ता होतिनरो शब्द ऐ पृथ्वी ला हिलाई पर ऐ होतिनिये होयो आज्ञा टानिस कि, एक बिरे फिरि हाउ सिर्फ पृथ्वी ला नुआ,आकाश ला भी हिलायासु |
\v 27 आई होई वाक्य एक बिरे फिरि होई बाते ला प्रगट टानदोस, की जि चीजला हिलादेस, होसो सृजी हुनो रो कारन ऐ टालियेस; ताकि जि चीज ला निहिलासी होसो अटल फिरि थाकेस |
\v 28 होरो कारण तामोरी होई राज्य ला पाई दे जि हिल्दोसया नुआ, होसो दया ला हाथ का नासमे निदीयो, जिज्रो दारा तामोरी भक्ति, आई डोर रो साथ, परमेश्वर रो होयो आराधना टानि बोलदे जिज्का होसो खुश फिरदोस |
\v 29 क्युकी तामोरो परमेश्वर भस्म टानदोस्या आगस |
\c 13
\p \v 1 भाईचारे रो प्रेम फिरिथाको चाइ |
\v 2 पहुनाई टानमें निबिसरियो क्युकी होरो द्वारा केतेगऐ अनजान स्वर्गदूत रो पहुनाई टानी |
\v 3 केदीहोरो सुधि मागो, कि मानाव कि की होतेन्होरसी तोमोरी भी केद सो; आई जासि भी मारेबर्ताव टानदेस, होतेन्होरला भी होई सोमज्विदे सुधि मागो, कि तामोरो भी डेस |
\v 4 शादी सेएब के इज़त रो बाते सोम्जियो, आई बेशानोसया किछे भी दोषसया नुनो चानो, क्युकी परमेश्वर व्यविचार आई परस्त्रीगामीहोरो न्याय टानेस |
\v 5 तोमोरो स्वभाव बिना लालच रो हुनो चानो, आई जी तोमोर गाछेस, होतिजगास सन्तोष टानो; क्युकी होत्निये आफुऐ बोली, हाऊ ताऊला कादुए नोसोठासु आई कादुए नात्यागसु |
\v 6 ते ता आमोरी बेधडक फिरि बोल्देसी, कि प्रभु मेरो सहायकस, हाऊ नोडोरू मानुष मेरो की टानेस |
\v 7 जि तोमोरो अगुआ थिए, आई जुनिए तोमोर ला परमेश्वर रो वचन सुनाईस, होतीला याद जागो; आई ध्यान ऐ होत्न्होरो चाल चलन रो अन्त शाईदे होतेन्होरो विश्वास ला अनुकरण टानो |
\v 8 यीशु मसीह काले आई आज आई युग युग सेग एकजेवऐस |
\v 9 कई प्रकार रो उपरी उपदेश होरका नोभरमाए, क्योबोलता मोन रो अनुग्रह का मजबूत थाक्नो बओलोस, ना की होसो खानों रो चीजए जीज्का काम जग्देस्या ला किछे लाभ निफिरी |
\v 10 तामोरो एक होयो वेदीस, जिज गास का खानों रो अधिकार होसो मानुष ला नुआ, जून तोम्बुआ रो सेवा टानदेस |
\v 11 क्यो बोलता होसो पशुहोरो पोलाच महायाजक पाप बलि रो तांगे चोखो जागाह के निदोस, होत्न्होरो डे ला छावनी रो बाऐ ड़ोई बेज्तेस |
\v 12 होरो कारण, यीशुऐ भी मानुषा ला आफरोंऐ पोलाच रो द्वारा चोखो टानमेंला फाटक का बाआय दुःख चुगी |
\v 13 ऐ आछो होतिनरो निंदा सोसो गास गिनविदे छावनी का बाआय निक्लुगे |
\v 14 क्युक बोलता इनचे तामोरो द्यारो थाकतोसिया घोर नुआ, पर तामोरी एक आछ्तोस्या नगर रो खोजकेसी |
\v 15 ते ता तामोरी होतिनरो द्वारा स्तुतिरुपी बलिदान, मतलब होसो होठ रो फोल जी होतिन्रो नाव ला अंगीकार टानदेस, परमेश्वर रो तांगे द्यारो चढ़ाइयो |
\v 16 पर भलाई टानो आई निबिसरियो; क्यों बोलता परमेश्वर होयो बलिदान का खुश फिरदोस |
\v 17 आफरों अगुआ होरो बाते मानाव्; आई होतेन्होरो अधीन थाको, क्यों बोलता होत्न्होरी तामोरो प्राण रो तांगे चीताएन थाकतेसा, जसला लेखा देनो फायरेस, कि होनोरी होई काम ख़ुशीऐ खोटे, ना की ठानडा साँस मागी मागी दे, क्यों बोलता होयो दशा के तोमोरो किछे लाभ नुदो |
\v 18 आमोरो तांगे प्राथना टानेन थाको, क्यों बोलता आमोर्ला भरोसास, कि तामोरो विवेक शुद्धस ; आई तामोरी सेएब बाते के बोलो चाल हाडनो चानो |
\v 19 आई होज्ला टानमे ला हाऊ तोमोर ला आई भी सोमझादो सु, कि हाऊ हासाल तोमोर गाछे फिरि आछि बोलू |
\v 20 ते शान्तिदाता परमेश्वर जुन तामोरो प्रभु यीशु मसीह ला जुन बेरेहोरो महान रुन्दोस्यास सनातन वाचा रो पोलाच रो गुण ऐ मोरून माज का जिवदो जुराई आनिदे |
\v 21 तोमोरला हर एक बोलो बाते के सिद्ध टाने, जिज्का तोमोरी होतिनरो मोरज़ी ला पूरा टानो, आई जी कीच होतिन्ला बोलो लागदोस, होतिज्ला यीशु मसीह रो द्वारा आमोर के उत्पन्न टाने, जिज्रो बड़ाई युग युग सेग फिरेन थाको चाई | आमीन |
\v 22 हे भाईहोरी हाऊ तोमोरका विनती टानेनसु, किहोई उपदेश रो बाते ला आसाव; क्यों बोलता मेइए तोमोर ला गाटो शब्द के लिखिस |
\v 23 तोमोरी होई जानो कि तीमुथियुस तामोरो भाई छुड़ेनमाई आई यदि होसो हासाल आछता, हाऊ होतिनरो साथ तोमोर सी बेठिसू |
\v 24 आफरों सेएब आगुआहोरी आई सेएब चोखो मानुष ला नमस्ते बोलोअ | इटलीसया तोमोरला नमस्ते बोल्देस |
\v 25 तोमोरी सेएब गास दया फिरेन थाको चाई |आमीन |
