\id PHP
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिप्पियों
\toc1 फिलिप्पियों
\toc2 फिलिप्पियों
\mt1 Philippians
\mt1 फिलिप्पियों
\c 1
\p
\v 1 ख्रिस्त येसून सेवक पौलस एने तीमथीन तोरोफ सी हिमी पवित्र मानसोन नावे जे येसू ख्रीस्तामा रोहीण फिलीपमा रोहता होता पुढारी एने सेवको साते
\v 2 आपणु बास देव एने प्रभू येसू ख्रिस्तान तोरफसी तुमुकाजे ओवी शांती जोळती रोहे
\v 3 मे जोत्यार जोत्यार तुमुकाजे फोम कोरतलु, तेत्यार तेत्यार आपणा देवोन धन्यवाद कोरतलु;
\v 4 एने जेत्यार कोदी तुमु आखान कोरता विनंती कोरो, कि होमेशा ख़ुशी मा विनंती कोरतेलु
\v 5 इनान कोरता कि तुमु पेहेले दाहळे गोथो हिमी तोक सुवार्ताक पोसरावने मा मारे साते जुळायला रोयू
\v 6 मेसेक इनी वातोन भूरसु छे कि जू तुमरे पुठी वारला कामोकाजे चाल कोरलू छे कि जू तुमरेण चू तीनाकाजे येसू ख्रिस्तान दाहळातोक पुरा कोरसे
\v 7 वारू छे कि मे तुमरे आखान कोरता ओसोत विचार कोरो, काहा कि तुमु मारा मोनोम आव लागला छे एने मार बोंदी मा एने सुवार्तान कोरता जोबाब एने माप आपनेन तुमु आखा मारे साते कृपामा एखठा होयू
\v 8 इनाम देव मारू गोवा छे कि मे येसू मसीन ख्रिस्त मसिहीन जोसली मोंग कोरीन तुमरे आखान लालसाय कोरतलु छे
\v 9 मे जी प्रार्थना कोरो कि तुमरो मोन ग्यान एने आखा भातीन ओकोल साते ओवीबी बोढतू जाय
\v 10 न्या तोक कि तुमु वारला सी वारला वातोकाजे वारलो सोमजू, एने ख्रिस्तान दाहळातोक खोरला बोनीन रोयू
\v 11 एने तीना धार्मिकताण फोवोसी ज्यो येसू ख्रिस्तान लारे होयतली छेपुन होयने जावू, देवोन महिमा एने स्तुती होयती रोहे
\v 12 हे भायशो मेसेक जुवे कि तुमु ज्यो सोमजी लेवू कि मारेपोर जो वितलो छे तीनासी सुवार्तान बोढ्ती होयली छे
\v 13 न्या तोक कि कैसरोन राजघोरोन आखी आखी टुवू एने रोयला आखा मानसोमा ज्यो प्रगट होय गोयो मे ख्रिस्तान कोरता बंदी छे
\v 14 एने प्रभूमा जे भायश्या छे, तीनुमा गोथा लोकेत मारे बंदी होयनेन वजेशी हिम्मत धोरीन देवोन वोचोन बिंधास सोमवनेन होर कोरतला
\v 15 काहानास ते दोगा एने झोगळान वोजेसी ख्रिस्तान प्रचार कोरतला एने काहानास वारली इच्छासी
\v 16 कुदू एक तोसी ज्यो सोमजीम कि मे सुवार्तान प्रचारोन कोरीन जोबाब आपनेन कोरता ठेरवायलो गोयलो छे, मोंगोशी सुवार्ता कोरतला
\v 17 एने कुदू एक ते सूदला तोरोफसी नी बाखीन विरोधसी ख्रिस्तान काहाणी सोमवाळतला छे, ज्यो सोमजीन कि मारे साते बोंदिमा मारेन कोरता दुख पोयदा कोरे
\v 18 ती काय होयो निसतो ज्यो कि होर एक भातीन ई बहानाशी खोरला रीतीसी ख्रिस्तान काहाणी सोम्वाय जातली छे एने मे इनासी आनंदीत एने ख़ुशी मा रोहोसनी
\v 19 काहा कि मेसेक मालोम छे कि तुमरी विनंती लारे एने येसू ख्रिस्तान आत्मान दानोन लारे तेरो प्रतीफोव मारो उद्धार होयसे
\v 20 मे ते मोनोसी दाहळीन लालसाई एने आशा मेकतलु छे कि मे काहाना वातोमा लागवाय नी जाम, बाखीन जोसो ताकोदोन हिंमत सी ख्रिस्तान बोढायी मारा डीलोन लारे होमेषा होयती आवरोयी तोसोत हिमीबी होये अगर मे जीवतु रोये ती मे मारे जाम
\v 21 काहा कि मारेन कोरता जीवतु रोयनो ख्रिस्त छे एने मोर जाणेन फायदू छे
\v 22 बाखीन अगर डीलोमा जीवतु रोयनो मारा कामोन कोरता लाभदायक छे ती मेसेक नी मालोम कि कुनिकाजे नेवाळनो
\v 23 काहा कि मे दुयोन विचमा आधारे लोटकि रोयू; मेसेकाजे ते ओसो इचमा न्या गोथू जायन ख्रिस्तान चां जायीन रोयो काहा कि ज्यो जुदो वारू छे
\v 24 बाखीन डीलोमा रोयनो तुमरे वोजेशी ओवी बी गरज छे
\v 25 इनान कोरता कि मेसेकाजे एरो भूरसु छे आखरी; मेसेक मालोम छे कि मे जीवतु रोहीस बाखीन तुमु आखा साते रोहीण जीनामा तुमु विश्वास सी पाका रोयतला जावू एने तीनुमा ख़ुशी मा रोयू;
\v 26 एने जी घमंड तुमु मारा बारमा कोरतला चे मारे तुमरेन चां आवनेसी येसुमा जादा बोड गोया
\v 27 निसतो ओतरो कोरु कि तुमरो चाल चलन ख्रिस्तान सुवार्तान लायक रोये कि मोनोन मे आवीन तुमुक देखो नीती नी बी जाम तुमरे बारामा सोमवो कि तुमु एकुत आत्मान पाका रोयू एने विचार रोहीण सुवार्तान विश्वासोन कोरता मेह्नतोन कोरता रोयतला
\v 28 एने काहानीत वातोमा वीरोधसी बिक नी लागतलो ज्यो तिंदरेन कोरता उधारोन एने ज्यो देवो तोरोफसी छे
\v 29 काहाकी ख्रिस्त वजेशी तुम्रेपोर ज्यो कृपा होयी कि नी तीनुपोर जो विश्वास कोरे बाखीन तिंदरेन कोरता दु:ख भी उठाव्यू
\v 30 काहा चू ख्रिस्तान कामोन कोरता आपणा जीवोपोर संकट झेलीन साते आवलू होतु काहा कि जो कोमी तुमरे तोरोफसी मारी सेवामा होयली तीनिक पुरा कोरु
\c 2
\p
\v 1 आखरी:अगर ख्रीस्तामा काहीन शांती, एने मोंगोसी हिंमत एने आत्मन सहभागीता, एने करुणा एने दोया छे
\v 2 ती मारी ज्यो ख़ुशी पुरी कोरु कि एक मोनोसी रोहू एने एकुत मोंग एने एकुत चित्त एने एकुत योजना राखू
\v 3 विरोध नीती झुटी बोढाइन कोरता कोरता कायम कोरु, बाखीन एक दिसरा काजे आपनेसी वारू सोमजू
\v 4 होर एक आपनेन हितोन कोरता नी; बाखीन दिसरान हितोन कोरीन चिंता कोरे
\v 5 जोसो येशुख्रीस्तामा स्वभाव होतु तोसोत तुमरो बी होयो;
\v 6 जू देवोन स्वरूप सारखो होयीन बी देवो सारखो होयीन बी आपण ताबामा मेकनेन चीज नी सोमायू
\v 7 नीती आपने आप्सुत ओसो शून्य कोर देदु एने नोवलो स्वरूप धारण कोऱ्यु एने मानसोन सारखु होय गोयू
\v 8 एने मानसोन रुपोमा प्रगट होयीन आपनो खुदो काजे दिन कोर देदू एने न्या तोक आग्याकारी रोयू कि मोरोन बी सोहोन कोऱ्यु
\v 9 इन वोजेसी देव तीनाकाजे घोणु महानबी बोनाव्यू
\v 10 किजू सोरगोमा एने धोरती पोर एने धोरतीन नेचो छे चे आखा येसून नावोपोर घुटना टेके
\v 11 एने देव बासोन महिमान कोरता होर एक जीभ कबूल कोर ले कि येसू प्रभू ख्रिस्त छे
\v 12 इनान कोरता हे मारा मोंगावा, जिना रितीसी तुमु सदा सी आग्या मानता आवला छे, तोसाच हिमिबी नी निसतो मारे साते रोहता जयिन बाखीन जोरुरी कोरीन हिमी मारा नांबे रोह्ने पोर भी बिहिता एने कापता जायीन आपणा आपणा उद्धारोन काम पुरो कोरता जावू;
\v 13 नान कोरता हे भाश्यो जिना रीतीसी तुमु होमेशा आग्या मानता आवला छे तोसोत हिमिबी निस्तु मारे साते रोयतू जायीन बाखीन विशेष कोरीन हिमी मारे नांबे रोह्नोसी बी बिहिता एने कापता जयिन आपणा आपणा उधारोन कार्य पुरा कोरता जावू
\v 14 काहाकि देवू छे जू आपनी सुइछा निमित्त तुमरे मोनोन इच्छा एने काम दुयू वातोक कोरनेन ओसोर नाख्यू
\v 15 आखो काम बिना कुर कुर कोरणे एने बिना विवादोन कोऱ्या कोरु
\v 16 काहा कि तुमु निर्दोष एने वारला होयीन वावाक तीनाक मानसोन विचमा देवोन निष्कलंक संतान बोणु रोहे जिनान विचमा तुमु जीवनोन वोचोन लीन जोगोमा धोपतला दिवाण सारखो देखाय पोडतला छे
\v 17 कि ख्रिस्तान दाहळा मा मेसेक घमंड कोरनेन मतलब रोये कि नी मारो देवळनो नी मारी मेह्नोत कोरनो वायबार होयो
\v 18 अगर मेसेकाजे तुमरो विश्वासोन रुपता बलिदान एने सेवा साते आपनो कुदू बी नी उहाळनो पोळे ते बी मे ख़ुशी मा छे एने तुमरे आखासाते ख़ुशी कोरोतोसोत तुमुबी खुशिमा रोहू एने मारेसाते ख़ुशी कोरु
\v 19 मेसेक प्रभू येसुमा आशा छे कि मे तीमथीसं काजेतुमरेंचा छाटू मुकलीस, काहा कि तुमरा छळ सोम्वीन मेसेक शांती जोळे
\v 20 काहाकी मारेंचा ओस्ला स्व्भावोन कुदू नी होय जू चुखला मोनोशी तुमरी चिंता कोरे
\v 21 काहाकी आखा आपणा स्वार्थ काजे हेरता रोयतला छे नी ते येशू ख्रिस्तान
\v 22 बाखीन तीनाकाजे ते रुमू उव्खीन सोमजी बी गोया कि जोसू पुऱ्यु बास साते कोर्त्ळू तोसोत चौ सुवार्तान कोयनेमा मारे साते मेहेनत कोरतलू
\v 23 इनान कोरता मेसेक आशा छे कि जोभी मेसेक मालोम पोळसे कि मारी काय छळ होय्से तेत्यारुत मे तीनाकाजे छाटू मुकली दिस
\v 24 ओवी प्रभू मा मेसेक भुरसू छे कि मे भी छाटू आविस
\v 25 बाखीन मे इफ्रूदितस काजे जू मारू भायश सहकारी साती लोढाययणु एने तुमरूदूत एने गोरोगोन वातोमा मारी सेवा वारू कोरणे वावू छेतुमरेंचा मुकोलनो गोरजोन सोमज्यू
\v 26 काहाकी तेरो मोन तुमरे आखामा लागलो होतो इना रीतीसी चू दुखी रोयतू होतु काहाकी तुमु तेरी बिमारीन हाल सोमवला होता
\v 27 छाचलीन चू बिमार ते होय गोयळू होतु न्या तोक कि मारेपोर बी कि मेसेक दुखोपोर दुख नी देये
\v 28 इनान कोरता मे तीनाक मुकोलनेन कोरिस कोऱ्यु कि तुमु तीनासी ओवी भेट कोरलीन ख़ुशी कोरे एने मारो बी दुख सेटो होय जाय
\v 29 इनान कोरता तुमु प्रभू मा तीनासी जादा खुशिसी भेट कोऱ्यु एने ओसलान आदर कोरता रोह्जू
\v 30 काहा कि चू ख्रिस्तान कामोन कोरता आपणा जीवोकाजे तोकलीत मा नाखिन मोरनो साते आव लागलु होतु काहा जी धोडली तुमरेनचा गोथी मारी सेवामा होयली तीनिक पुरो कोरे
\c 3
\p
\v 1 इनान कोरता हे मारा भायश्यो प्रभून खुशिमा रोयू चें वाते तुमुकाजे घोडी घोडी लिखनेमा मेसेकाजे तेकाय तोकलीत नी होय एने तीनामा तुमरो वारलो छे
\v 2 कुत्रा गोथो हुशारीमा रोहू तीनू बुरो काम कोरणे वावा सी हुशार रोहू टिनू काटने वावा गोथा हुशारीमा रोहू
\v 3 काहा कि सुंता वावा ते आमुत छे जी देवोन आत्मान अगवाई उपासना कोरतला एने ख्रिस्त येसुपोर घोमोंड कोरतला छे, एने डीलोपोर भूरसू नी कोरतला
\v 4 बाखीन मे ते डीलोपोर बी भूरसू मेक सोकतलु अगर काहानास दिसरा काजे डीलोपोर भूरसू मेकनेन विचार होय ती मे तीनासी बी बोढीन मेक सकतलु
\v 5 आठवे दाहळे मारी सुंता होयी इस्राइलोन वंश एने बन्यामीनोन पीढीन छे; इब्र्यान इब्री छे; शास्त्र नियम नुसार मे अगर कोयो नी परुशी छे
\v 6 तिहीवारोन बारामा अगर कोहे टी मोंडविक सोतावने वावू एने शास्त्र नियोमोन धार्मिक्तान बारामा अगर कोहे ती निर्दोष होतु
\v 7 बाखीन जी जी वाते मारा फायदान होती तीनिकाजे मे ख्रिस्तान वजेशी नुकसान सोमवी लेदलु
\v 8 नीती मे आपणा प्रभू येसू ख्रिस्तान उवोखोनेन बारामा वजेशी मे आखा चीजोन नुकसान सोमोजतलु कि जेरेमा चीजोन प्राप्त कोरो
\v 9 एने तीनामा जोळो नी कि आपणा धार्मिकता साते जी शास्त्र नियमोसी छे बाखीन तिना धार्मिकता साते जू ख्रिस्ता पोर विश्वास कोरनेन वोजेसी एने देवोन भूनी गोथो विश्वास कोरनेशी जोळतली छे
\v 10 काहा कि मे तीनाकाजे एने तिनान मोरोनोपोर विजय जोळनेण सामर्थ्य काजे एने तेरे साते दुखोमा सहभागी होयनेसी तेरा भेद सोमजो एने तेरी मोरनोन समानता काजे प्राप्त कोरो
\v 11 कि मे काहान ली रीतीसी मोरलामा गोथा जीव उठ्नेन जागेत पुगो
\v 12 ज्यो मोतलोब नी कि मे लेद्लू छे नीती पोको होय गोयलो छे; बाखीन तिना चीजो काजे धोरनेन कोरता दोवळीन जाये कोरतलू जिनान कोरता ख्रिस्त येशून मेसेक धोरतू होतु
\v 13 हे भायशो मारो विचार ज्यो नी कि मे धोर लेद्लू छे; बाखीन निसतो ज्यो कि जी वाते पोछोव रोय गोयलि छे तीनाक विसरीन ओगली वाते भूनी बोढ जाम
\v 14 निशाणी भूनी जाये कोर काहा कि चो इनाम लोयो जिनान कोरता देव मेसेकाजे ख्रिस्त येसूमा उपोर बुलावलो छे
\v 15 आपणा गोथा जोतरा तीयार कोरला छे ज्योत विचार राखे, एने ओगोर काहाणी वातोमा तुमरू ओवी बी विचार होय ती देव तीनाकाजे तुमरे पोर प्रगट कोर देसे
\v 16 इनान कोरता जां तोक आपनु पुग्ला छे, तिनान अनुसारे चाले
\v 17 हे भायशो तुमु आखा मेवीन चाल चाळू एने तीणूक उवखी लेवू जो इनि रीतीपोर चालतला छे जेरो उदाहरण तुमु आमरेमा देखला छे
\v 18 काहाकी जुदा सोवटा ओसी ओसी चाल चालता छे जेरी वात मे तुमुकाजे घोळी घोळी कोयलू छे,एने हिमिबी रोळी रोळीन कोयो कि चे आपनी चाल चालनीसी ख्रिस्तान खुनोसी वैरी छे
\v 19 तिंदरो आखरी नाश छे एने धोरतीन चीजोपोर मोन लागाळतला रोयतला छे
\v 20 बाखीन आपनो स्वदेश सोरगोमा छे;एने आपणु उद्धार कोरता प्रभू येसू ख्रिस्तान चां गोथो आवनेन वाट जुवतला छे
\v 21 चौ चे आपनी ताकोतोन तिना ओसरसी जिनान लारे चे आखा चीजोकाजे आपणा हातोमा कोर सोमजतला छे आपनी दिन हीन डीलोन रूप बोद्लावीन आपनी महिमान डिलोक ताबामा बोनाव देसे
\c 4
\p
\v 1 इनान कोरता हे मारा मोगांवा भायशो जीनामा मारो मोन लाग रोयतला जो मारो ख़ुशी एने मुकुट छे हे मोंगावा भायशयो प्रभूमा इना रीतीसी स्थिर रोयू
\v 2 मे युवदी काजे बी सोमजाळो एने सुंतखे काजे बी कि चे प्रभूमा एक मोनोसी रोये
\v 3 जे खोर्ला सहकारी मा तुसेकाजे बी विनती कोरो कि तू तीनु बायराण मदत कोर काहा कि चे मारे साते सुवार्ता कोयने मा क्लेमोस एने दिसरा साती साते मेहनत कोऱ्या जिंदरो नाव जीवनी पुस्तक मा लीखाय लो छे
\v 4 प्रभूमा होमेश्या खुशिमा रोहू; मे ओवी कोयो खुशिमा रोयु,
\v 5 तुमरी नोरमाय आखा मानसोमा प्रगट होये,प्रभू साते छे
\v 6 काहानीत वातोन चिंता माकोरू; बाखीन आखा वातोमा तुमरो बुलनो प्रार्थना एने विनंती लारे धन्यवादो साते देवा ओगोव उतराय जाय
\v 7 तोत्यार देवोन शांती जू आखा सोमोजसी पुरो छे तुमरो मोन एने तुमरू विचार काजे प्रभू येसुमा सोम्वीन राखसे
\v 8 इनान कोरता हे भायश्यो जे जे वाते वारला छे, एने जे जे वाते मोनोक लागे ओसली छे मोतलोब जे भी वारला गुण एने प्रशवंशान वाते तीनापोर ध्यान लागाळू
\v 9 मे प्रभूमा घोणु खुश छे कि हिमी ओतरा दाहळा के बाद तुमरी चिंता मारा बारामा पोसी जाग गोयली छे;
\v 10 साचलीन तुमुकाजे पेहेले गोथो एरो विचार ओटो बाखीन तुमुकाजे टेम नी जोळती
\v 11 ज्यो नी कि मे आपणा मारी कोमजुरी वजेशी ज्यो कोहो मे ज्यो सीखाळतलु छे कि जिना हातोमा छे; तीनामा खुश रोहू
\v 12 मे नेचू होयने नी जातलू छे एने बोद्नामी जानतलु छे आखी वात एने आखी घटनामा मे तृप्त होयनेन भूकळू रोयतलू छे
\v 13 जू मेसेकाजे सामर्थ्य आपतलु छे तीनामा मे आखो काय कोर सोकतलु
\v 14 ते बी तुमु भोलो कोऱ्या कि मारा साती बोन्या
\v 15 हे फिलीप वावा तुमु खुदोक मालोम छे कि सुवार्ता प्रचारोन पेहेले जेत्यार मे मकदूनिया मा गोथू तेत्यार तुमुकाजे छुळीन ओवी काहाणी मोंडविमा लेन देन बारामा मारी मदत नी
\v 16 इना रीतीसी जेत्यार मे थेसल्लिमा होतु तोत्यार बी तुमु मारी मोळी पुरी कोरनेन कोरता एक कावा काय दुयकावा काहीन मुकला होता
\v 17 ज्यो नी कि मेसेक दान जुवे बाखीन मे ओसोक ओसो फोव जुवे जो तुमरो लाभोन कोरता बोढतो जाय
\v 18 मारेंचा आखा छे बाखी घोन सोटा छे; जे चीजे तुमु इफिस मा सोन हाते मुकेलला होता तीणूक लीन मे खुश होय गोयलू छे चो ते सुखोन गोंद लेनेन लायक बलिदान छे, जो देवोकाजे वारलो छे
\v 19 मारू देव बी आपणा तीना धोनोन अनुसारे जी मोहिमा साते ख्रिस्त येशुमा छे तुमरी होर एक कोमी काजे पुरो कोर्से
\v 20 आपणा देव एने बासोन महिमा युगान युग होयती रोहे
\v 21 होर एक पवित्र जनाकाजे जे येशुमा छे नमस्कार कोरु जे भायश्या मारे साते छे तुमुकाजे नोमोस्कार कोर रोया
\v 22 आखा पवित्र माणसे विशेष कोरीन जो कैसरोन घोरानान छे तुमुकाजे नोमोस्कार
\v 23 आमरे प्रभू येसू ख्रिस्तान कृपा तुमरी आत्मान साते रोहे.
