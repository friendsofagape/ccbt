\id REV
\ide UTF-8 
\rem Copyright Information: Creative Commons Attribution-ShareAlike 4.0 License 
\h  प्रकाशित वाक्य
\toc1  प्रकाशित वाक्य
\toc2  प्रकाशित वाक्य
\mt1  Revelation
\mt1 प्रकाशित वाक्य
\c 1
\p \v 1  येशू ख्रिस्तान प्रगटी करन, जो हिनाक देव इनान कोरता आप्यू कि आपणा दास काजे चे वाते, जेरु तेत्यारुत होयनो जोरुरी छे, देखाड; एने चू आपणा स्वर्ग दूतकाजे मुकलीन तेरे लारे आपणु दास योहान काजे कोयू, 
\v 2  जू देवोन वोचोन एने येसू ख्रीस्तोन गोवाई, मोतलोब जो काय चू देखलू होतु तेरी गोवाई आप्यू
\v 3  धन्य छे चे जे इनी भविष्य वाणीन वचन काजे पोडतला छे, एने चे जे सोमवतला छे एने इनाम लिखायली वातो काजे मानतला छे; काहाकि टेम साते छे 
\v 4  योहान जू गोथो आसीया  सात मोंडव्यान नाव: हेरे जुव गोथो ज्यो छे एने ज्यो होतो एने जो आवने वावो छे; एने तीनु सात आत्मा जुव गोथो जो हेरा सिहासोनोन ओगोव छे, 
\v 5  एने येशू खिस्तान जुव गोथो जो विश्वास योग्य साक्ष एने मोरलामा गोथो जीव उठणे वावा मा पेहेलुत एने धोर्तीन राजान हाकिम छे, तुमुक अनुग्रह एने शांती जोळती रोहे चू आमरे पुठी मोंग कोरतलु, एने चू आपणा लुहीयोन लारे पापोसी छुळावतलो छे, 
\v 6  एने आमुक एक राज्य ओवी आपणु बास देवो जुगु याजोक बी बोनावदेदु; तेरीन महिमान एने पराक्रम युगान युग रोहे आमेन
\v 7  देखू, चू वाद्या पुठी आपने वावू छे, एने होर एक डूवू तीनाक देखसे, नी तेत्यार जे हिनाक छेदला होता चे बी हिनाक देखसे, एने धोरतीन आखाकुल हीनान वोजेसी छाती ठूकसे होव आमेन 
\v 8  प्रभू देव जो छे जो होतो एने जो आपने वावो छे, जू आखागोथू ताकतवान छे, जो कोहोतलु ''मेत सुरवात एने आखरी छे''
\v 9  मे योहान, जू तुमरू भाष एने धीरोमा तुमरू सहभागी छे, देवोन वोचोन एने येसून गोपनीय वोजेसी पतमुस वावोन टापु होतु 
\v 10  मे प्रभून दाहळे आत्मा मा आव गोयू एने आपनो पोछोव तुतारी सारखो मोटूत शब्द जो कोहतलु सोमव्या 
\v 11  ''जो काय तू देखतलु छे तीनाक पुस्तकोमा लीखीन सातू मोंडव्या जुव मुकली दे, मोतलोब इफिस एने सर्दीस, एने फीलादिल किया, एने लौकिदिया काजे''
\v 12  ती मे तीनाक, जू मारे पुठी बुलतू होतु, देखनेन कोरीन आपनो मूय फेरन्यू; एने पोछोव फिरीन मे सोनान सात दिवटे देख्यू
\v 13  एने तीनु दिवठान इचमा मनुष्यान पुऱ्यु एक हेरसारखो मानसोकाजे देख्यू, जो पायो तोक छिंदरा पेहेऱ्यु एने छाती पोर सोनान पागडी बांधलु होतु 
\v 14  तेरा मुंडको एने झोटा श्वेततिना पालान सारखो धोवो होतो, एने तेरा डूवा आगठान ज्वाला सारखो होतो
\v 15  तेरा पाय वारला पितोवोन सारखा होता ज्यो माणू कि भट्टीमा तातो कोरणे होयसे, एने तेरु बुल जादा पाणीन बुलोन सारखो होतो 
\v 16  चू आपने जेवळे धोळे हात मा सात तारा लेदु होतु, एने तेरो मुयोसी दुधारी तलवार निकवती होती तेरो मूय ओसो तेजोमोय होतु, जोसू दाहळू ज्यादा तोपोन टेमे चोमोकतो होतो 
\v 17  तोत्यार मे तीनाक देख्यू ती तेरा पाया पोर मरलु ओसू पोड गोयू तेरा मुयो पोर आपणु जेवळू हात मेकीन कोयू, ''मा बिहे; मे पेहेलु एने आखरी एने जीवतलु छे 
\v 18  मे मोर गोयलु होतु, एने हिमी युगान युग जीवतलु छे; एने मरणे एने अधो मानसेन कुच्या मारेत जुव छे 
\v 19  इनान कोरता जी वाते तू देखलु एने जी वाते होय रोयली छे एने जी वाते इनान ओसो होयने वावी छे, तीनु आखाणूक लिख ले
\v 20  मतलब तीना सातू तारान भेद जीनाक तू मारान जेवळे हातोमा देखलू होतु, एने तीनु सात सोना वावान दिवठान भेद: चे सात तारा सातून मदन्यान दिव छे, एने चे सात दिवठा सात मढव्या छे 
\c 2
\p \v 1 इफीसोन मोन्डोवीन दितो काजे ज्यो लिख: ''जे सातो तारू आपणा जेवळे हातोमा लेदलु छे, एने सोनान सातू दिवटा इच मा फिरतलु छे, चू जो कोहे कि
\v 2  मे तारो काम, एने तारी मेहनत, एने तारा धीरो काजे जानतलु छे एने जो भी कि तू भुंडला मानसो काजे देख नी सोकतलु, एने जे आपणा खुदो काजे प्रेरित कोहतला छे, एने नी होय, तीणूक तू पारखीन झुटू देख्यू 
\v 3  तू धीर धोरतलु छे, एने मारा नावोन कोरता दुख उठावता उठावता थाक्यू नी 
\v 4  बाखीन मेसेक तारा विरोध मा ज्यो कोहोनो छे कि तू आपने पेहेले सारखो मोंग छुड देदलु छे 
\v 5  इनान कोरता फोम कोर कि तू कां गोथू पोडलु छे, एने मोन फिराव एने पेहेले सारखु काम कोर कोदी तू मोन नी फिरावे, ती मे तारेंचा आवीन तारा दिवटानु काजे तिंदरे जागे गोथू छेटू कोर दिस 
\v 6  बाखीन होव, मारेमा जी वाते छे कि तू निकुलीयोन कामो पोर सिगी कोरतलु छे, तिंदरे पोर मे बी सिगी कोरतलु छे 
\v 7  जेरा कानटा होसे चू सोमवी लेये कि आत्मा मंडव्या नु काजे काय कोहे जो जय जोडावे, मे तीनुकाजे तिना जीवनोन झाडोमा गोथू जो देवोन सोरगो मायला छे, फोव खाणेन कोरीन आपीस 
\v 8  ''स्मुर्नान मंडव्यान दुतो काजे ज्यो लिख: ''जो पेहेलू एने आखरी छे, जो मोर गोयलु होतु एने हिमी जीवतू होय गोयलो छे, चू ज्यो कोहे कि 
\v 9  मे तारा दुख एने गोरीबी काजे जानतलु छे (बखीन तू धोन वावू छे,) एने जे माणसे आपणा खुदो काजे यहुदि कोहतला छे एने होय नी, बाखीन भूततडान सोबा छे, तिंदरे निंदा काजे बी जानतलु छे 
\v 10  जे दुख तुसेक झेलनो पोडसे, तीनुकाजे मा बिहे काहाकी देखू, भूतडू तुमरेमा गोथू काहानास काजे जेल खानामा घालणे मा छे काहाकी तुमु पारखाय जावू एने तुमुकाजे दोस दाहळातोक दुख उठावनो पोळसे जीव देता तोक विश्वासी रोह्जी, ती मे तुसेक जीवनोन मुगुट आपीस 
\v 11  जेरा कानटा होसे चू सोमवी लेये कि आत्मा मंडव्यानु काजे काय कोहे जो जोय जोडावे, तीनुकाजे दिसरा मोरनोसी नुकसान नी पुगे 
\v 12 ''पीरगमून मोंडव्यान दुतोकाजे ज्यो लिख: ''जेरे जुव दुय धारी एने तेज तोलवार छे, चू ज्यो कोहे कि 
\v 13  मे जो जानतलु छे कि तू चां रोहतलु छे जां भूतडान सिहासन छे; तू मारा नावो पोर चांत रोहतलु छे, एने मार पोर विश्वास कोरणे सी तीनु दुयू मा बी पोछू नी होट्यु जीनामा मारा विश्वासोन लायक साक्ष अंतीपास, तुमरे इच मा तिना जागापोर खून कोराय गोयू जां भूतडू रोहतलु छे 
\v 14  बाखीन मेसेक तारा विरुद्धमा काहीन वाते कोह्नो छे, काहाकी तारेंचा काहानास ओसा छे, जे बिलामोन शिक्षा काजे मानतला छे, जू बालाक  काजे इस्राऐलोन ओगोव ठूकोरोन वोजा राखणे सिखाडयु कि चे मुर्त्यापोर चोडावला चीजे खाय एने भुंडलो विचार कोरे
\v 15  तोसोत तारेंचा काहानास ओसा छे, जे निकोलीयन शिक्षण काजे मानतला छे 
\v 16  आखरी: मोन फिराव, नी ती मे तारेंचा तोत्यारुत आवीन आपणा मुयोन तोलवार सी तिंदरे पुठी लोढाईस
\v 17  जेरा कानटा होसे चू सोमवी लेये कि आत्मा मोंडव्या नु काजे काय कोहे जो जय जोडावे, तीनुकाजे मे डूकाडला मांना मा गोथो आपीस, एने तीनाक एक धोवू दोगडू बी आपीस; एने तिना दोग डा पोर एक नाव लीखलो रोह्से, जीनाक एरो जोडावने वावू शिवाय कुदू ओवी नी जाणे 
\v 18  ''थूआतीरा मोंडव्यान दुतो काजे ज्यू लिख: ''देवोन पुऱ्यु जेरा डूवा आगठान ज्वालान तोसो, एने जेरापाय वारला पितोवोन तोसा छे, चू ज्यो कोहे कि 
\v 19  मे तारा कामे, तारू मोंग एने विश्वास एने सेवा एने धीर, जाणतलु छे एने ज्यो बी कि तारा पोछ ला कामे पेहेले गोथा बोढीन छे 
\v 20  बाखीन मेसेक तारा विरुद्धमा ज्यो कोहोनो छे कि तू ची बायर इजबेल काजे रोह्ने देतलु छे ची आपणा खुदो काजे भविष्य कोरणे वावी कोहतली छे, एने मारा दासो काजे भुंडला विचार कोरणे एने मुर्त्यान ओगोव चोडावला चीजे खाणेन सिखावीन फोसाडतली छे  
\v 21  मे हिनी काजे मोन फिरावनेन कोरीन टेम आप्यू, बाखी ची आपणा भुंडला विचारोसी मोन फिरावंनो नी कोरती 
\v 22  देख, मे हिनीकाजे पिढ्यापोर घालो; एने जे हेरे पुठी भुंडलो विचार कोरत ला छे कोदी चे भी हीनासी मोन नी फिरावे ती मे हीनुकाजे मोटला दुखोमा घालदिस
\v 23  मे हेरा पुऱ्या नु काजे मार नाखीस; तोत्यार आखा मोंडव्या जान लेसे कि दिल एने मोन पारखने वावू मेत छे, ने मे तुमु होर एक काजे तेरे कामोन अनुसारे बोदलु लीस 
\v 24  बाखीन तुमु थुआतीरा रोहला मानसो काजे, जोतरा इना शिक्शोन काजे नी मानतला एने तिनी वातुणु काजे जीणूक भूतडान उंडली वाते कोहतला छे नी जानतला, ज्यो कोहो कि मे तुमरेपोर ओवी भार नी मेको 
\v 25  बाखीन होव, जो तुमरे जुव छे तीनाक मारे आवने तोक रुकावीन मेकू
\v 26  जे जय जोळावे मारा कामोन अनुसारे आखरी तोक कोरता रोहे, मे हिणूक जाती जातीन मानसो पोर आधीकार आपीस,
\v 27  एने चे लुहडान राज दंड लीन तिंदरे पोर राज कोरसे, जिना रितीसी कुमायडू धुवान टाहरा चुरा चुरा होय जातला छे: मे भी ओसलू अधिकार मारा बासो जुव गोथू जोळावलो छे 
\v 28  एने मे हिणूक सोंदारेन चांदनी आपीस 
\v 29  जेरा कानटा होसे चू सोमवी लेये कि आत्मा मोंडव्या काजे काय कोहे
\c 3
\p \v 1  ''सर्दीसोन मोंडव्यान दुतो काजे ज्यो लिख: ''जेरे जुव देवोन सात आत्मा एने सात चांदन्या छे, चू ज्यो कोहे कि मे तारा कामो काजे जानतलु छे: तू जीवतलु ते कोहायतलु छे, बाखीन छे मोरलु 
\v 2  जागतू होय, एने तीनु चीजो काजे जे बाकी रोय गोयला छे एने जे खोतोम होयने पोर छे, तीनुकाजे पाका कोर; काहाकी मे तारेन कोरता मे तारा काह्ना कामो काजे आपणा देवोन साते पुरो नी देख्यू 
\v 3  इनान कोरता फोम कोर कि तू कोसलो शिक्षण जोळावलो छे एने सोमवलु होतु, एने तीनामा बोनीन रोय एने मोन फिराव काखुरमाहीन तू जागतू नी रोहे ती मे चुरो सारखो आव लागीस, एने तू कोदी नी जान सोके कि मे काहाणले टेमे तारेंचा आव लागीस 
\v 4  बाखीन होव, सर्दीस मा तारेंचा कहनास ओसा माणसे छे चे आपणा-आपणा छिंदरा वीटव नी कोऱ्या चे धोवा छिंदरा पेहेरीन मारे साते हिंडसे, काहा जे इना लायक छे 
\v 5  जे जय जोळावे तीनुक इना रीतीन धोवा छिंदरा पेहेरावाय जासे, एने मे तेरो नाव जीवनोन पुस्तक मा गोथो कहनला रितीसी नी काटो; बाखीन हेरो नाव आपणु बास एने आपणा सोर्गो दुतो सामने मान लीस 
\v 6  जेरा कानटा होसे चू सोमवी लेये कि आत्मा मोंडव्यान काजे कायय कोहे 
\v 7  ''फीलदिलफीयान मोंडव्यान दुतो काजे ज्यो लिख: '' जे पवित्र एने खोरला छे, एने जे दाविदोन कुच्या राखतलु छे, जेरा उघडला काजे कुदु बोंद नी कोर सोके एने बोंद कोरला काजे कुदू उगाडी नी सोकतो चू ज्यो कोहे कि
\v 8  मे तारा कामो काजे जानतलु छे; देख, मे तारे सामने एक झोपलू उगाड राखलु छे, जीनाक कुदू बोंद नी कोर सोकतलो; तारे सामर्थ्य इतरोकुत ते छे, तेबी तू मारा वोचोनो काजे पावलु छे एने मारा कामोन इन्कार नी कोऱ्यु 
\v 9  देख, मे भूतडान तीनु सभावावानु काजे तारा ताबोमा कोर दिस जे यहुदी बोनीन बोसला छे, बाखीन होय नी नी तोत्यार झूट बुलतला छे- देख, मे ओसो कोरिस कि चे आवीन तारा पायो पोर पोडसे, एने ज्यो जान लेसे कि मे तुमरे पोर मोंग कोरलू छे 
\v 10 तू मारा दिरोन वोचोन काजे उभराख रोयू, इनान कोरता मी भी तुसेक परिक्षान तिने टेमे वाचाळीन राखिस जू धोरतीन रोह्ने वावान पारखनेण कोरता आखा जोगो पोर आवने वावु छे
\v 11  मी तेत्यारुत आवने वावु छे; जो काय तारे जुव छे तीनाक रुकायीन मेक कि कुदू तारू मुगुट हापकी नि लेये 
\v 12  जो जय जोडावे हीना मे आपणा देवोन मोंदीर मा एक खांबू बोनावीस, एने पोछु कोबी बारथे नी निकवे; एने मे आपणा देवोन नाव एने आपणा देवोन नोगोर मोतलोब नोवलो यरुशलेमोन नाव, जो मारा देवो जू गोथो स्वर्गे गोथो उतरणे वावो छे एने आपनो नोवलो नाव तिनापोर लीखीस 
\v 13  जेरा कानटा होसे चू सोमवी लेयेकि आत्मा मोंडव्या काजे काय कोहोय 
\v 14  ''लौदकियान मोंडव्यान दुतो काजे ज्यो लिख: ''जो आमेन एने विश्वासोन लायक एने खोरलो गोवा छे एने देवोन कोविन मेन वोजा छे, चू ज्यो कोहे कि 
\v 15  मे तारा कामो काजे जाणतलु छे कि तू ते सेवू छे एने नी तातलु: भोलो होयतो कि तू सेवू नी ती तातलु रोहतू 
\v 16  इनान कोरता कि तू कुकनु छे, एने नी सेवू छे एने नी तातलु, मे तुसेक आपणा मुयोमा गोथू उगवनेपोर छे 
\v 17  तू कोहे कि मे धनी छे एने धोन वान होय गोयलु छे मेसेक काहानला चीजोन कोमी नी होय; एने ज्यो नी जानतूकि तू अभाग एने वीटवलु गोरीब एने आंधवू एने उघाडलु छे 
\v 18  इनान कोरता मे तुसेक समती आपो कि आगठा मा तातो कोरलो सोनो मारे जुव गोथू मुले ले कि तू धोनवान होय जाय, एने धोवा डोगला ली ले कि तुसेक पेहेरीन तुसेक आपणा उघाडलान लाज नी आवे, एने आपणा डूवा मा लागाड ने कोरता सुरमू ली ले कि तू देखणे बाज जाय 
\v 19  मे जिना जिना पोर मोंग कोरो, तीनु आखाणु काजे (उलाहाना) एने (ताडना) आपो कि, इनान कोरतावारला कामे होय एने मोन फिराव
\v 20  देख, मे झोपला पोर उब रोहीण खटखटावो कोदी कुदू मारो ओवाज सोमवीन झोपलू उगाडसे, तोत्यार मे तेरेंचा माही आवीन तेरे पुठी खानो खाइस एने चू मारे पुठी
\v 21  जो जय जोडावे मे तीनाक मारे पुठी मारा सिहासन पोर बोसाडीस, जोसू मेबी जय जोडाविन मारा बासो पुठी तेरा सिहासन पोर बोठ गोयू 
\v 22  जेरा कानटा होसे चू सोमवी लेये कि आत्मा मोंडव्यानुकाजे काय कोहोय''
\c 4
\p \v 1  इनी वातोन ओवतेन जोत्यार मे नोजोर नाख्यू ती काय देख्यू कि स्वर्गे मा एक झोपलू उगडू होयलू छे, एने जीनाक मे पेहेला तुतारीन बुल सी आपने पुठी वात कोरतलु सोमवलु होतु, चू कोहे, ''न्या उपोर आव लाग; एने मे चे वाते तुसेक देखाडीस, जेरो इनी वातोन ओवतेन पुरो होयनो जोरुरी छे'' 
\v 2  बाखीन मे आत्मा मा आवलाग्यू एने काय देखो कि एक सिहासन सोरगामा मेक मेक्यू, एने तिना सिहासन पोर कुदू बोस रोयू 
\v 3  जो हीनापोर बोस रोयू चो योशोब एने मनिक्य सारखो देखाय पोडलो छे, एने तिना सिहासन चारू धोडे मोरकोत तोसो एक वादवान सेराटू देखाय पोडलु छे 
\v 4  तीना सिहासणून चारू धोडे चोवीस सिहासन छे; एने तिना सिहासनापोर चोवीस प्राचीन धोवा डोगला पेहेरला बोस रोया, एने तिंदरा मुंडकापोर सोनान मुगुटे छे
\v 5  तिना सिहासन मा गोथा विजव्या एने मोटलु ओवाज निकवतला छे एने सिहासनोन सामने आगठान सात दिवा धोप रोया, चे देवोन सात आत्मा छे, 
\v 6  एने तिना सिहासनोन सामने माणू बिलोराण तोसो आरसीन समुद्र छे सिहासनोन इच मा एने सिहासनोन चारू धोडे चार जोनावरे छे, तिंदरे ओगोवपोछोव डूवात डूवा छे 
\v 7  पेहेलू जोनावर वाघो सारखू छे, एने दिसरू जोनावोर केवडा सारखू छे, एने तिसरो जोनावरोन मूय मानसो सारखो छे, एने चौथो जोनावर उडतला गरुडासारखो छे 
\v 8  चारू जोनावोरोन छोव: छोव: पाखडा छे, एने चारू धोडे एने माहिय डूवात डूवा छे; एने चे रात दाहडू बिना आराम कोरणेन ज्यो कोहता रोहतला, ''पवित्र, पवित्र, पवित्र प्रभू देव, आखा गोथू ताकत वावू, जू होतु एने जू छे एने जु आवने वावू छे''
\v 9  जोत्यार चे जोनावरे तिंदरा जू सिहासन पोर बोस रोयलू छे, एने जू युगान युग जीवतलु छे, गौरव एने मान एने धन्यवाद कोरसे; 
\v 10  तोत्यार चोवीस प्राचीन सिहासन पोर बोसने वावान ओगोव पोड जासे, एने चू जू युगान युग जीवतलु छे प्रणाम कोरसे; एने चे आपणा-आपणा मुगुटे सिहासनोन ओगोव ज्यो कोहोता जायीन मेक देसे, 
\v 11  ''हे आमरा प्रभू एने देव, तुत गौरव एने मान एने सामर्थ्यान लायक छे; काहाकी तूत आखा चीजे सोजाडयु एने चे तारीत इच्छा सी सोजाडाय गोया'' 
\c 5
\p \v 1  जू सिहासन पोर बोस रोयू होतु, मे हेरा जेवड्या हातोमा एक किताब देख्यू जी माहिय एने बारथे लिखली होती, एने ची सात मुहरे लागाडीन बोंद कोराय गोयली होती 
\v 2  पोछु मे एक ताकोत वावा स्वर्ग दुतो काजे देख्यू जू उचला बुलो सी ज्यू प्रोचार कोरतू होतु, ''इना किताबोन उगाडने एने तेरा मुहरे तुडणे लायक कुन छे?'' 
\v 3  बाखीन नी सोरगोमा, नी धोर्ती पोर, नी धोर्तीन नेचो नी इना किताबो काजे उगाडनेन एने तीनापोर नोजोर नाखानेन लायक निकव्यू 
\v 4  तोत्यार मे आयडी आयडीन रोडने बाज गोयू, काहाकी इना पुस्त्कोन उघाडने निती तीनापोर नोजोर नाखनेन लायक कुडु नी जोडयो
\v 5  इनापोर सी तिना प्राचीनोन मायला एक मेसेकाजे कोयू, ''मा रोडे; देख, यहुदान जाती मायलु चू एक वाघ जू दाविदोन मेन छे, तिना किताबोन उघाडने एने तेरा सातू मुहरे तुडनेन कोरता जिग गोयलु छे''
\v 6  तोत्यार मे तिना सिहासन एने चारू जोनावरे एने तीनु प्राचीनोन इचमा, मान लेवू एक खून कोरलु गाडरू उभलु देख्यू तेरा सात शिंगडा एने सात डूवा होता; जे देवोन सातू आत्मा छे जे आखी कोवीपोर मुकलाय रोयो 
\v 7  चू आवीन तेरे जेवडे हातोमा गोथू जू सिहासोन पोर बोसलू होतु, ची किताब ली लेदू
\v 8  तोत्यार चू किताब ली लेदु, ती ते चारू जोनावरे एने चोवीस प्राचीन तिना गाडरा ओगोव पोड गोया तीनामा गोथा होर एकोण हात मा विना एने धूप, जो पवित्र मानसोन प्रार्थना छे, भोरलो सोनान वाटका होता 
\v 9  चे ज्यो नोवलो गीत गाणे बाज गोया, ''तू इना किताब काजे लेणे, एने तेरा मुहरा उघाडनेन लायक छे; कहा कि तू जीव आपीन आपणा लुहीसी होर एक जाती एने भाषान एने माणसे एने जात्यामा गोथू देवोन कोरता मानसो काजे मुले लेदलु छे, 
\v 10  एने तीणूक आमरा देवोन कोरता एक राज्य एने याजक बोनाव्यू; एने चे कोवी पोर राज्य कोरतला छे''
\v 11  जोत्यार मे देख्यू, ती तिना सिहासन एने चे जोनावरे एने तिना प्राचीनोन चारू धोडे एने जादा सोरगो दुतोन बुल सोमव्या, जेरी गिनती लाखो एने करोडो होती,
\v 12  एने चे उचला बुलोसी कोह्ता होता, ''खून कोराय गोयलू गाडरुत सामर्थ्य एने धोन एने ग्यान एने ताकतवान एने मान एने गौरव एने धन्य वादोन लायक छे!''
\v 13  पोछु मे सोरगोमा एने कोवीपोर एने कोविन नेचू एने समुद्रोन आखा एखठा कोरला चीजो काजे, एने आखानु काजे जे हेरेमा छे, ज्यो कोहोतलु सोमव्यू, ''जो सिहासोन पोर बोस रोयू तेरु एने गाडरान धन्यवाद एने मान एने गौरव एने राज्य युगान युग रोहे!'' 
\v 14  एने चारू जोनावोरे आमेन कोया, एने प्राचीन पोडीन दोंडोवोत कोऱ्या 
\c 6
\p \v 1  पोछू मे देख्यू कि गाडरू सात मुहरे माहीन एका काजे उघाड्यू; एने तीनु चारू जोनावरे माहीन एकोण गाजला सारखो बुल सोमव्यू, ''आवू!''
\v 2  मे नोजोर कोरी, एने देख्यू, एक धोवू घुलू छे, एने तेरु पोर बोसलु धोंदली लीन; एने तीनाक एक मुगुट अपाय गोयू, एने चू जय कोरतलु निकव्यू कि ओवी बी जय जोडावे
\v 3  जोत्यार चू दुसरी मोहर उघाड्यू, ती मे दुसरा जोनावोर काजे ज्यो कोहोतलो सोमव्यू, ''आव!''
\v 4  ओवतेन एक ओवी घुडलु निकव्यू जू रातला रोंगोन होतु; तीनापोर बोसने वावाक ज्यो अधीकार अपाय गोयो कि कोवी पोर गोथू मेल चूट ले, काहाकि माणसे एक दिसराण खून कोरे; एने तीनाक एक मोटली तलवार आपाय गोयली 
\v 5  जोत्यार चू तिसरू मोहर उघाड्यू, ती मे तिसरा जोनावोर काजे ज्यो कोहोतलु सोमवायु, ''आव!''मे नोजोर कोऱ्यु, एने देखू, एक कावू घुडलु छे, एनेतिनापोर बोसने वावान हातोमा तराजू छे;
\v 6  एने मे तिना चारू जोनावोरोन इचमा गोथू एक बुल यो कोहोतलु सोमव्यू, ''दिनारोन कांगनी भोर गोहू, एने दिनारोन तीन कांगने जे, बाखीन तेल एने अंगुरोन रोसोन नुकसान झुन कोरता''
\v 7  जोत्यार चू चौथी मोहोर उघाड्यू, ती मे चौथा जोनावोरोन बुल ज्यो कोहोतलु सोमव्यू, ''आव!'' 
\v 8  मे नोजोर कोऱ्यु, एने देखू, एक पेवू घुडलु छे; एने तेरो पोर बोसलान नाव मोरनो छे, एने अधोलोक तेरे पोछो पोछो छे; एने तीणूक धोर्तीन एक चौथाइ पोर ज्यू अधिकार आपाय गोयू कि तलवार, एने अकाल, एने मरी, एने धोर्तीन बोयडामायला जोनावोरोन लारे मानसो नु काजे मार नाखे 
\v 9  जोत्यार चू पाचवू मोहोर उघाड्यू, ती मे वेदिन नेचू तिंदरा जोनावरे काजे देख्यू जो देवोन वोचोनोन वोजेसी एने तिना गोवाहीन वोजेसी जे चे आपला होता खून कोराय गोयलू होतु
\v 10  चे मोटला बुलोसी आयडीन कोया, ''हे स्वामी, हे पवित्र एने खोरलु; तू कोत्यार तोक न्याय नी कोरे?एने धोरतीन रोहणे वावासी आमरा लुहीन बोदलु कोत्यार तोक नि लेये?'' 
\v 11  तीनुमा गोथो होरेक जोना काजे धोंवा छिंदरा आपाय गोया, एने तीनुकाजे कोहाय गोयो कि ओवी थूडिक वार तोक आराम कोरु, जोत्यार टोक कि तुमरे साते वावा दासे एने भाशे ज्ये उमरे सारखा माराय जाणे वावा  छे तीदरी बी गिनती पुरी नि होय 
\v 12  जोत्यार चू सहावू मुहोर उघाड्यू, ती मी देख्यू कि एक मोटलो भूंकप होयो, एने दाहाळू कंबल लोन तोसु कांवू होय गोयू चांद लुहीन होसो होय गोयो 
\v 13  आसमान मा वा वा चादण्या कोवी पोर पोड गोया जोसो जोसो मोटली आधी सी हालीन अंजिरोन झाडोमा गोथो काचला फोव पोडतला छे  
\v 14  वादवो असो सोरोक गोयो जोसो पात्रा गुडाव ने सी सोरकी जातलो छे, एने होर एक बोयडू, एने टापू आपणा आपणा जागा मा गोथा टोव गोया
\v 15  तोत्यार धोर्ती न राजा, एने प्रधान, एने सरदार,एने धनवावा एने सामर्थी माणसे, होरेक दास एने होरेक बोयडान खोहो मा एने खडक मा जायीन दुकाय गोया, 
\v 16  एने बोयडा एने खडक सी कोहने बाज गोया, ''आमरे पोर पोड जावू; एने आमुक हिदरा मुयो सी ज्यू सिहा सोन पोर बोस रोयू, एने गाडरान दोड सी डूकाड लेवू 
\v 17  काहां कि हिदरा दोडन  भयानक दहाळू आव लागलू छे, हिमी कून उभरोय सोकतलो?''
\c 7
\p \v 1  इरेन ओवतेन मे कोविन चारू कुपरा पोर चार स्वर्ग दूत उभरोहला देख्यू चे कोविन चारू वाहावा काजे उभराखला होता काहाकी कोवी नीती समुंदर नीती काहा नास झाड काजे बी वाहावू नि चाले 
\v 2  पोछू मी एक ओवी स्वर्ग दूत काजे जू जिवतला देवोन मुहरा लीन पूर्वे भूनी उपोर आवतेलू देख्यू; चू टीना चारू स्वर्ग दुतो सी जीणूक कोवी एने समुंद्रोन नुकसान कोरणे कोरीनअधिकार आपाय गोयलो होतो, मोट्ला बुलो सी आयडीन कोयू, 
\v 3  ''तोत्यार तोक आमु आपणा देवोन दासोन माथा पोर मोहरे नि लागाड देजे, तोत्यार टोक कोवी एने समुंदर एने झाडो काजे नुकसान घोन पुगाड्ता'
\v 4  जिना पोर मोहर लागाडाय गोया मे हिदरी गिनती सोमव्यू, मोतलोब एस्राइलोन पिढीन आखा जाती मा एक लाख चोवीस हजार पोर मोहरे आपाय गोया:
\v 5  यहूदान पिढी मा बारा होजार पोर मोहरे अपाय गोया; रुबेनोन पिढी मा गोथो बारा होजार पोर, गाद न पिढी मा बारा होजार पोर 
\v 6  आशेरोन पिढी पोर बारा हजार पोर, नफतालन पिढी मा बारा हजार पोर, मनशेरोन पिढीमा गोथो बारा होजार पोर, 
\v 7  शिमिनोन पिढीमा बारा होजार पोर, लेविन पिढीमा बारा होकार पोर, इस्साकारोन पिढी मा बारा होजार पोर 
\v 8  जबुलोनन पिढीमा गोथो बारा होजार पोर, योसेफोन पिढीमा बारा होजार पोर, एने बन्यामीनोन पीढी मा गोथो बारा होजार पोर मूहुरे अपाय गोया 
\v 9  येरेन ओवतेन मे नोजोर नाख्यू कि, एने देख्यू, हर एक जाती एने कुळ एने मानसे एने भाषा मा गोथो एक ओसी मोटली गोर्दी, जीनाक कुदू गिन नी सोकतो होतो, धोवा छिंदरा पेहेरला एने आपणा हातोमा खजुरोन डाव्या लीन सिहासनोन ओगोव एने गाडरान ओगोव उबरोहली छे, 
\v 10 एने मोटला आवाज सी कोहे, ''उद्धारोन कोरता आमरा देवोन, जू सिहासोन पोर बोसलु छे, एने गाडरान जय-जय कार होये!''
\v 11  एने आखा स्वर्ग दूत तिना सिहासन एने प्राचीन एने चारू जोनावोरोन चारू धोडे उब रोहला छे'ओवतेन चे सिहासनोन सामने उपडा पोड्या एने देवो काजे नोमोस्कार कोरीन कोया, 
\v 12  ''आमेन! आमरे देवोन स्तुती एने गौरव एने ग्यान धन्यवाद एने मान एने सामर्थ्य एने शक्ती युगान युग बोनीन रोहे आमेन!''
\v 13  इना पोरसी प्राचीन मा गोथू एक मेसे काजे कोयू, ''ज्यू धोवा डोगला पेहेरलु कून छे? एने कां गोथू आवलू छे?''
\v 14  मे तीनाकाजे कोयू, ''हे स्वामी, तूत जानतलु छे''चू मेसेकाजे कोयू ''जे चे छे, चे तिना मोटला दुखोमा गोथा निकविन आवला छे' चे आपणा-आपणा छिंदरा गाडरान लुहीहा धुवीन धोवा कोरला छे 
\v 15  इनान वोजेसी चे देवोन सिहासनोन ओगोव छे, एने तेरा मोंदीर मा दाहळू-रात तेरी सेवा कोरतला छे, एने जू सिहासोन पोर बोसलु छे, चू हिंदरे उपोर आपणु तोंबू बांधसे 
\v 16  हे पोछा भूकला एने तीसला नी होये' एने तिंदरे पोर तोपोन, नी काहाणलो तातो पोडे 
\v 17  काहाकी गाडरु जू सिहासोनोन इचमा छे तिंदरी राख वावी कोरसे, एने तीनुक जीवन रुपी पाणीन झराणचां ली जाय कोरसे; एने देव तिंदरा डूवासी आखा आसवा नूछ लेसे 
\c 8
\p \v 1  जोत्यार चू सातवी मोहोर उघाडयु, ती स्वर्गोमा आधुघोंटुतोक हुगो होय रोयलो होतो 
\v 2  तोत्यार मे तीनु सातू स्वर्ग दुतोनु काजे देख्यू जे देवो ओगोव उभा रोहतला छे, एने तीनुकाजे सात तुताऱ्या आपाय गोया
\v 3  ओवतेन एक ओवी स्वर्ग दूत सोनान धूप दान लेदलु आव्यू, एने वेदिन साते आवीन उभू रोयू; एने तीनाक ज्याद धूप अपाय गोयो कि आखापवित्र मानसोन प्रार्थना पुठी सोनान तिनी वेदि पोर, जो सिहासनोन सामने चोढावे 
\v 4  तिनी धुपोन धुवाडू पवित्र मानसोन प्रार्थना पुठी स्वर्ग दुतोन हातोसी देवोन सामने पुगाडाय गोयू
\v 5  तोत्यार स्वर्ग दूत धूप दान लीन तिना वेदिन आगठो भोऱ्यु एने कोवीपोर नाख देदु; एने गाज्यो एने बुल एने वीजव्या एने भूकंप होयने बाज गोयू 
\v 6  तोत्यार चे सातू सोरग दूत तिंदरेन चा सात तुताऱ्या होता तीणूक फुकने कोरीन तीयार होया 
\v 7  पेहेलु स्वर्ग दूत तुतारी फुक्यू, एने लुहीसी मेवायला गारा एने आगठो पोयदा होयो, एने कोवीपोर नाखाय गोयो; एने कोविन एक तिहाई धोप गोयी, एने झाडोन एक तिहाई धोप गोयी, एने आखो निवा चारू बी धोप गोयू 
\v 8  दुसरू स्वर्ग दूत तुतारी फुक्यू, ती माणू आगठा सारखो धोपतलो एक मोटलु बोयडू सोमुंदर मा घालाय गोयू; एने समुंदरोन एक तिहाई लुही बोन गोयो, 
\v 9  एने समुंदरोन एक तिहाई जोनावोरे मोर गोया, एने एक तिहाई जोहाजे खोतोम होय गोया 
\v 10  तीसरु स्वर्ग दूत तुतारी फुक्यू, एने एक मोटली चांदनी जी मोशालो सारखी धोपती होती स्वर्ग सी तुटी, एने नोद्यान एक तिहाई पोर एने पाणिन झोरापोर आवीन पोडी
\v 11  तिना चांदनीनाव नागदोना छे; एने एक तीहाईन पाणी नागदोना सारखो कोडवो होय गोयो, एने जुदा सोवटा माणसे तिनापाणीन कोडवो होय जाणेसी मोर गोया 
\v 12  चौथू स्वर्ग दूत तुतारी फुक्यू, एने दाहळान एक तिहाई, एने चांदोन एक तिहाई एने चांदन्यान एक तिहाई पोर सोंकोट आव्यो, न्या तोक कि हिंदरो एक तिहाई डील आंधारो होय गोयो एने दाहडान एक तिहाई मा विजावा नी रोयो, एने तोसोच रात मा भी
\v 13  जेत्यार मे पोछु देख्यू, ती आसमानोन इच मा एक गरुड काजे उडतलु एने उचला बुलोसी ज्यो कोहोतलु सोमव्यू, ''तीना तीन स्वर्ग दुतोन तुतारीन बुलोन वोजेसी, जिंदरो फुकनो हिमी बाकी छे, कोविन रोहने वावापोर हाय, हाय, हाय!'' 
\c 9
\p \v 1  जोत्यार पाचवू स्वर्ग दूत तुतारी फुक्यू, ती मे स्वर्गे गोथू कोवी पोर एक चांदनी पोडतली देख्यू, एने तीनाक आघात कुंडान कुची अपाय गोयी 
\v 2  चू आघात कुंडा काजे उघाडयु, एने कुंडामा गोथो मोटला भट्टी सारखु धुवाडू निकव्यू, एने कुंडान धुवाडासी दाहळू वाहवू आंधारलु होय गोयू 
\v 3  तिना धुवाडामा गोथा कोवीपर टीडया निकव्या, एने तीनुक कोवीन विछान सारखो ताकत अपाय  गोयी 
\v 4  तीनुकाजे कोहाय गोयो कि नी कोविन खोडा काजे, नी काहाण ला निवा काजे, नी काहाणला झाडो काजे नुकसान होये, निस्ता तिना मानसोनु काजे जिंदरा माथापोर देवोन मुहरे निहोय
\v 5  तीनु मानसोनु काजे मार नाखने ते नी बाखीन पाच मोहना तोक पिढा आपनेन अधिकार आपाय गोयू: एने तिंदरी पिढा ओसी होती जोसो वीछान नांगी लागाडनेसी मानसो काजे होयतली छे
\v 6  तीनु दाहादा मा माणसे मोरोन काजे हेरनो एने नि जोडावे; एने मोरनेन इच्छा कोरसे, एने मोरोन हिद्रे सी ढाससे 
\v 7  तीनु टीडयान आकार लोडायीन कोरीन तीयार कोरला घुड्ला सारखो होतो, एने हिंदरा मुंडका पोर माणू सोनान मुगुट होता; एने तिंदरा मुये मानसो सारखा होता 
\v 8  तिंदरा झोटा बायराण झोटान तोसा एने दात वाघोन दाते सारखा होता 
\v 9  चे लुहडा सारखा झीलम पेहेरला होता; एने तिंदरा पाखडान बुल ओसू होतु जोसू रोथ एने जादा घुडलान जोसू लोढाइमा दोवोडतला 
\v 10  तिंदरा छेमटो विछान तोसो होतो एने तीनामा नांगी होती, एने तीणूक पाच मोहोना तोक मानसो काजे दुख देनेन जी ताकोत जोडली होती, ची तिंदरा छेमटामा होती
\v 11  आघात कुंडान दूत तिंदरेपोर राजा होतु; तेरो नाव इब्री मा अबदोन, एने युनानी मा अपुल्लयोन छे 
\v 12  पेहेली पिढा वीत गोयी, देखू, हिमी एरेन ओवतेन दुय सोंकटे ओवी आवने वावा छे 
\v 13  जोत्यार सहावू स्वर्ग दूत तुतारी फुक्यू ती सोनान वेदि जो देवोन सामने छे तेरा सिंगडामा गोथू मे ओसू बुल सोमव्यू, 
\v 14  मानो काहनला सहावा स्वर्ग दूत सी, जेरे जुव तुतारी होती, कोहने बाज रोयू, ''तीनु चारू स्वर्ग दुतो काजे जी मोटली नोदी फरातोन चां बांधला छे, छुडदे''
\v 15  चे चारू दुते छुडाय गोया जो तिने घोडी एने दाहडे, एने मोहने, एने सालोन कोरता मानसोन एक तीहाईन मार नाखनेन कोरता तीयार कोराय गोयला होता 
\v 16  तिंदरी फौजोन बोसनेवावान गिनती वीस करोड होती; मे तिंदरी गिनती सोमव्यू
\v 17  मेसेक इना दोर्षन मा घुडला एने तेर पोरला ओसा बोसला देखाया जिंदरा झीलमे आगठो एने धुको, एने गोंधकोन तोसो होतो, एने तिना घुडलान मुंडका वाघोन मुंडकान तोसा होता; एने तिंदरा मुयोसी आगठो, धुवाडू एने गोंधोक निकवतो होतो
\v 18  एने तीनु महामरी मतलब आगठो एने धुवाडू एने गोंधोक तोसो जो इंदरा मुयोसी निकवतो होतो मानसोन एक तिहाई मार नाख्या 
\v 19  काहाकी तिना घुडलान सामर्थ्य तिंदरा मूय एने तिंदरा छेमटामा होतो; इनन कोरता कि तिंदरा छेमटा घोडसान तोसा होता, एने तिंदरान छेमटान मुंडका भी होता एने तीनुसी चे पिढा देता होता 
\v 20  बाकी माणसे जे तिना महामारीसी नी मोऱ्या, आपणा हातोन कामोसी मोननी फीराया, कि भुंडली आत्मान, एने सोनो एने चांदि एने पितोव एने दोगडान एने काठोन मूर्तीन पूजा नी कोरे ज्यो नी देखे, नी सोमवे, नी चाल सोकतली छे'
\v 21  एने जोखून, एने कुहराय एने भुंडला विचार, एने चुरी चे कोरला होता, तीनामा गोथा मोनो नी फिराया 
\c 10
\p \v 1  पोछु मे एक ओवी ताकोत वावू सोरगो दूत काजे वादवो पांघरलु स्वर्गे गोथू उतरतोलु देख्यूतेरा मुंडका पोर वाध वावा धोदली होती तेरो मूय दाहाडा सारखो होतो एने तेरा पाये आखठा न खांबा सारखो होता 
\v 2  हेरा हातो मा एक नानलो उघाडलो किताब होतो चू आपणु जेवड्यू पाय समुंदर पोर एने डाखऱ्यु कोवी पोर मेक्यू, 
\v 3  एने ओसला मोट्ला बुलो सी आयड्यू, जोसू वाघ आयडतलु छे; एने जोत्यार चू आयड्यू ती आयडणे सी सात बुले सोमवाय पोडया 
\v 4  जोत्यार सातू आयडनेण बुले सोमवाय गोया, ती मी लिखने पोर होतु बाखीन मी स्वर्ग मा गोथू ज्यो बुल सोमव्यू, ''जी वात आयडनेण तिना सात बुलो सी सोमव्यूतीणूक एख लामात राख, एने मा लिखे''
\v 5  जिना स्वर्ग दूत काजे मे समुंदर एने कोवी पोर उभरोहलु देखलू होतु, चू आपणु जेवद्यू हात स्वर्ग भूनी देखाड्यू, 
\v 6  एने जू युगान युग जीवतेलु छे, एने ज्यू स्वर्ग भूनी जो काय हेरे मा छे, एने कोवी काजे एने जो काय हेरे पोर छे, एने समुंदर काजे एने जो काय हेरे मा छे सिचायो हेरी शपत घालीन कोयू, ''हिमी ते ओवी वार नि लागे 
\v 7  निती सातवू स्वर्ग दूत तुतारी फुकनी पोर होयने वावा बुलो न दाहाडामा देवोन एखला मात मेकलो मनोरथ टीना वारला समाचारोन अनसारे जू चू आपणु दास भविष्यकोरणे वावा  नु काजे आप्या, पुरो होयसे''
\v 8  जिना बुल काजे मे  स्वर्ग मा गोथू बुलतेलू सोमवलु होतु, चू पोछू मारे साते वाते कोरणे बाज गोयू, ''जा, जू स्वर्ग दूत समुंदर एने  कोवी पोर उबभरोय रोयू, तीदरा हातोम वावी किताब लीले''
\v 9  मे स्वर्ग दुतोन साते जायीन कोयू, ''जी नानली किताब मेसेक लाव''चू मेसेकाजे कोयी, ''ले, इनाक खाय ले; जी तारो पेट कोडवो ते कोरसे, बाखीन तारा मुयो सी माहाव गोथो गुवो लागसे'' 
\v 10  आखरी:मे ची नानली किताब तिना स्वर्ग दुतोत हातो मा गोथू लीन खाय गोयू ची मारा मुयो मा माहाव गोथो गुवो ते लाग्यो, बाखीन जोत्यार मे हिनाक खादु, ती मारो पेट कोडवो होय गोयो 
\v 11  तेत्यार मारेसी ज्यो कोवाय गोयो, ''तुसेक जादा मानसे, एने जाती एने भाषा एने राजान बारामा पोछी भविष्य वाणी कोरनो पोडसे
\c 11
\p \v 1  ओवी मेसेक मापने कोरीन एक माप अपाय गोयू, एने काहानुस कोयू, ''उठ,देवोन मोंदीर एने वेदि, एने तीनामायला उपासना कोरणे वावाणु काजे माप ले 
\v 2  बाखीन मोंदीरोन बारथेलो आंगनो छुड दे; तीनाक मा मापे काहाकी चो दिसरा जातीनु काजे अपाय गोयलो छे, एने पवित्र नगर काजे बेचाळीस मोहना तोक रोंदवसे
\v 3  मे दुय गोवाणु काजे ज्यू अधिकार आपीस कि गोणटो पांघोरला एक हजार दुयसौ साठ दाहडा तोक भविष्य वाणी कोरे 
\v 4  जे चेत जैतूनोन दुय झाडे एने दिवटा छे, जो कोविन प्रभून ओगोव उबरोहतलु छे 
\v 5  कोधी कुदु हिनाक दुख देणे हिंडे, ती तिंदरा मुयोमा गोथो आगठो निकविन तिंदरा दुष्मोनोनु काजे भोस्म कोर देतली छे; एने कुदु कोडी हिणूक नुकसान पुगाडने हिंडे, छाचलीन हीना रितीसी मार नाखसे 
\v 6  तीणूक अधिकार छे कि आसमान काजे बोंद कोरे, कि हिंदरी भविष्य वाणी दाहडामा पाणी नी पोडे ; एने तीनुकाजे आखा पाणीपोर अधिकार छे कि हिनाक लुही बोनावे, एने जोत्यार जोत्यार जुवे तोत्यार तोत्यार कोवी पोर होर एक भातीन पिढा लावे
\v 7  जोत्यार चे आपनी गोवाही दि देसे, ती चो जोनावोर जिना आघात कुंडा मा गोथू निकवसे तिंदरे पुठी लोढायीन तीणूक जीकसे एने हिणूक मार नाखसे 
\v 8  तिंदरो धोड तिना मोटला नोगोरोन चौक मा पोड रोहसे, ज्यो आत्मान रुपोसी सदोम एने मिसरी कोहायतलो छे, जां हिंदरु प्रभूभी क्रूस पोर चोढाय गोयलु होतु 
\v 9  आखा माणसे इने कुळे एने भाषा एने जात्या माणसे तिंदरा धोडोक साडेतीन दाहडातोक देखता रोहसे, एने तिंदरा धोडो काजे मोडवटया मा मेकने नी देये 
\v 10  कोविन रोहने वावा हिंदरे मोरने सी खुशिमा एने मोग्नो रोहसे, एने एक दिसरान चां भेट मूकलसे,काहाकी जे दुय भविष्य कोरणे वावा कोविन रोहने वावानु काजे तोकलीत आपता होता 
\v 11  बाखीन साडेतीन दाहळान ओवतेन देवो जुव गोथो देवोन स्वास हिंदरेमा बोस गोयू, एने चे आपणा पायो पोर उब रोय गोया, एने तीनाक देखने वावापोर जादा बिक देखाय पोडी 
\v 12  तोत्यार हिनुकाजे सोरगो मा गोथू एक मोटलु बुल सोमवायपोडयु, ''न्या उपोर आवू!'' ज्यो सोम्वीन चे वादवा पोर बोसीन आपणा दुष्मोनोनु काजे देखता देखता स्वर्गो पोर चोड गोया 
\v 13  ओवतेन तिने टेमे एक मोटलो भूकंप होयो, एने नोगोरोन दोसवू भाग पोड गोयू; एने तीना भूकोंपोसी सात हजार माणसे मोर गोया एने बाकी बीही गोया एने सोरगोन देवोन मोहिमा कोऱ्या
\v 14  दुसरो सोंकोट बित गोयो; देखू, तिसरो सोंकोटतेत्यारुत आवने वावू छे 
\v 15  तोत्यार सातवू स्वर्ग दूत तुतारी फुक्यू, ती स्वर्गो मा एरा बारामा मोटला मोटला बुले होयने बाज गोया: ''जोगोन राज्य आमरा प्रभून एने हेरा देवोन होय गोयो, एने चू युग युग राज्य कोरसे''
\v 16  तोत्यार चोवीस प्राचीन जे आपणा देवोन सामने आपणा आपणा सिहासोन पोर बोसला होता, उपडा पोड गोया देवोकाजे दोंडोवोत कोरीन
\v 17  ज्यो कोहने बाज गोया, ''हे ताकोत वावा प्रभू, जू छे एने जू होतु, आमु तारो धन्यवाद कोरसे कि तू आपणा मोटला सामर्थ्यान कामोन लायक राज्य कोरलु छे 
\v 18  जात्या रीस कोऱ्या, बाखीन तारी रीस आव लागी एने ची टेम आवलागली छे कि मोरलान नियाव कोराय जाय, एने तेरा दास भविष्य कोरणे वावान एने पवित्र मानसोनु काजे एने तीनु नानला मोटला नु काजे जे मारा नावोसी बिहितला बोडला वायजाय, एने कोविन बिगडने वावा खोतोम कोराय जाय''
\v 19  तोत्यार देवोन ज्यो मोंदीर स्वर्ग मा छे उघाडाय गोयो, एने तेरा मोंदीर मा तेरी वादान संदूक देखाय पोड्यो; एने वीजव्या एने बुल एने गाजनो एने भूकंपो होयो एने मोटला गारा पोडया
\c 12
\p
\v 1 ओवतेन स्वर्ग मा एक मोटलु चमत्कार देखाय पोडयु, मोतलोब एक बायोर जी दाहडू पांघरली होती एने चांद तेरे पायो तोवे होती एने तेरा मुंडका पोर बारा तारान मुगुट होतु
\v 2 ची भारपाये होई, एने आयडती होती, काहाकी पोखडायनेन पिडामा होती
\v 3 एक ओवी चमत्कार स्वर्ग मा देखाय पोड्यू; एने देखलु एक मोटलु रातलु आगगर होतु, जेरा सात मुंडका एने दस सिंगडा होता
\v 4 तेरो छोमये वादवान ताराकाजे एक तिहाई काजे हापकीन धोर्ती पोर घाल देदू, चू ओजगोर तीना बायरोन सामने ज्यो च्या होती उबरोय गोयू कि जोत्यार ची पुऱ्या काजे जोने ती तिना पुऱ्या काजे गिव जाय
\v 5 ची पुऱ्यु जोनी जू लुहडान दंड लीन आखा जाती पोर राज्य कोरणे पोर होतु, एने चो बावो एक एक देवो जुव एने तेरा सिहासन पोर उचलीन पोगाडाय गोयो;
\v 6 एने ची बायोर बोयडा भूनी ढास गोयी जां देवोन भूनी गोथी तेरेन कोरता एक जागा तोयार कोराय गोयली होती कि चां एक हजार दुय सौव साठ दाहडा तोक पावाय जाय
\v 7 ओवी स्वर्ग मा लढाई होई, मिकाईल एने तेरा स्वर्ग दूत अजगोर पुठी लोडायने निकव्या; एने अजगर एने तेरा दुते तेरे पुठी लोढाया,
\v 8 बाखीन जीत नी होयो एने स्वर्ग मा तिंदरेन कोरता पोछी जागा नी रोयी
\v 9 तोत्यार चां मोटलु अजगोर, मोतलब, चू जुनलू घोडसु जू इलबीस एने भूतडू कोहायतलु छे एने आखो जोगोन भूलवावने वावू छे, धोर्ती पोर पाडाय गोयु, एने तेरा दूत तेरे पुठी पाडाय गोया
\v 10 ओवी मे स्वर्ग मा गोथू ज्यू मोटलु बुल आवतलु सोमव्यू, ''हिमी आमरू देवोन उद्धार एने सामर्थ्य एने राज्य एने तेरा ख्रीस्तोन अधिकार प्रगट होयलो छे, काहाकी आमरे भाशो पोर गुणू लागाळने वावू ज्यू रात दाहळू आमरा देवो ओगोव तिंदरे पोर गुणू लागाळया कोरतू होतु, पाडाय गोयलू छे
\v 11 चे गाडरान लुहोसी वोजेसी एने आपणा गोवायीन वोचोनोन वोजेसी तिना पोर जयवंत होया, एने चे आपणा जीवो काजे मोंगावू नी जाण्या, न्या तोक कि मोरोन बी सेहेन कोर देला
\v 12 इनान वोजेसी हे स्वर्ग एने तीनामा रोहने वावा, मगन छे; हे धोर्ती, एने समुंदर, तुमरे पोर हाय! काहाकी भूतडू मोटला रीसो पुठी तुमरे जुव उतरीन आवलु छे, काहाकी जानतलु छे कि तेरु थुलीक टेम आव रोय
\v 13 जोत्यार अजगर देख्यू कि मे धोर्ती पोर नाखाय गोयलू छे ती तिनी बायर काजे जी पुऱ्या जोनली होती विताड्यू
\v 14 बाखीन तिनी बायर काजे मोटला उबाकोन दुय पाखडा आपायगोया कि घोडसान ओगोव गोथू उडीन बोयडामा तिनी जागाम पुग जाय, जां चू एक टेम एने समय, एने रीस टेम तोक पावाय जाय
\v 15 एने घोडसु तिनी बायरो पोछोव आपने मुये कोरीन नोदी सारखा पाणी उहाळ्या कि हिनाक इना नोदी गोथो उहाड दे
\v 16 बाखीन धोर्तीन तिनी बायरोन मोदत कोऱ्या एने आपनो मूय उघाडीन तिनी नोदी काजे जू अजगरोन आपने मुये उघाडलु होतु पी गोयू
\v 17 तोत्यार अजगर बायरो पोर रीस्वाय गोयू एने तेरी बाकी पुऱ्या पुठी जू देवोन आग्या काजे मानतला एने येसून गोवाही देणे पोर स्थिर रोहे,
\v 18 लोडाय ने कोरीन गोया एने चू समुद्रोन रेवटापोर जायीन उबु रोय गोयू
\c 13
\p \v 1  तोत्यार मे एक चिल्ला काजे समुंदर मा गोथो निकवतू देख्यू, जेरा दोस सिंगडाएने सात मुंडका होता तेरा सिंगडापोर दोस राज मुगुत, एने तेरा मुंडकापोर देवोन निंदान नावोसी लिखलो होतो 
\v 2  जो चिल्ला मे देख्यू चो चित्तान सारखो होतो एने तेरु पाय रिछडान सारखो एने मूय वाघो सारखो होतो चू अजगर आपणा सामर्थ्य एने आपणा सिहासन एने मोटो अधिकार तीनाक आप्या 
\v 3  मे तेरा मुंडका मा एका पोर ओसू भारी घाव लागलू देख्यू माणू चो मारेन पोर छे, ओवी तेरो जेव लेनेन घाव वारू होय गोयो, आखी कोविन माणसे तिना चींलान पोछोव वाहरायीन चाल पोडया 
\v 4  माणसे ओजगोरोन पूज्या कोऱ्या, काहाकी चे चींला काजे आपणु अधिकार आप देदलू होतु, एने ज्यो कोहिन चींलान पूज्या कोऱ्या, ''इना चींलान सारखो कून छे?कून इना पुठी लोडाय सोकतलु?''
\v 5  मोट्ला बुले बुलने एने निंदा कोरनेन कोरता तीनाक एक मूय आपाय गोयो, एने तीनाक बेचाळीस मोहना तोक काम कोरनेन अधिकार आपाय गोयो 
\v 6  तीदरे जुव गोथो देवोन निंदा कोरनेन कोरता मूय उघाड्यू कि तीद्रे नावे एने तेरे तंबू मोतलोब स्वर्ग मा रोह्ने वावान निंदा कोरे 
\v 7  तीनाक ज्युबी अधिकार आपाय गोयू कि पवित्र मानसोसी लोडाये एने तीद्रे पोर जय मेवाडे, एने तीनाक होरेक जातीन एने माणसे एने भाष्या एने जातीपोर अधिकार आपाय गोयो 
\v 8  कोविन चे आखा रोह्ने वावा, जीदरे नावे तिना गाड्रा काजे जीवनोन किताब मा  लीखाय नी गोयो जू जोगोन पेह्लेत टेमे घात होयलू छे, तिना चींलान पूज्या कोरसे  
\v 9  जेरा कानटा होसे चू सोमवे 
\v 10  जीनाक केद्मा पोडनो छे, चू केदमा पोडसे; जू तलवार सी मोरनो जुवे चू तलवार सी मारायजासे पवित्र मानसोन धीरोज एने अविश्वास इनामा छे 
\v 11  ओवी मे एक ओवी चींलो कोविमा गोथो नोकोव तेलो देख्यू तेरा गाड्रा सारखो दुय सिंगडा होता, एने चू ओजगोर सारखू बुलतू होतु 
\v 12  चू तिना पेहला जोनावरोन आखू अधिकार तेरे सामने कामोमा लावतू होतु; एने कोवी एने तेरेमा रोह्ने वावा सी तिना पेहला चींलान, जेरु जीव लेनेवावू वारू होय गोयलु होतु, पूज्या कोरतू होतू 
\v 13  चू मोट्ला-मोटला चोमोत्कार देखाडतू होतु, जां तोक कि मानसो सामने स्वर्ग मा गोथू कोवी पोर बरसाव देतु होतु  
\v 14  तिना चोमोत्कारोन वजे सी, जू तिना चींला सामने देखाडनेन अधिकार तीनाक आपाय गोयलू होतु, चू कोविन रोहने वाव काजे भुलवाडतू होतु एने कोविन रोह्ने वावा सी कोहाय तलु होतु कि जिना चींलान तलवार लागली होती चू जीव गोयलू छे, तेरी मूर्ती बोनाव्यू 
\v 15  तीनाक तिना जोनावरोन मूर्ती मा जीव घालनेन अधिकार अपाय गोयो कि चींलान मूर्ती बुलने बाजजाय, एने जोतरा माणसे तिना चींलान मूर्ती पूज्या नि कोरे, तीनाक छाप मारावी नाखाडे 
\v 16  चू नानला मोटला मात भोर गरीब, स्वतंत्र दास आखान जेवड्यू हात नीती तीदरा माथा पोर एक एक छाप कोर देदा, 
\v 17  कि जीनाक जुडे तिनापोर छापू मोतलोब तिना चींलान नाव नीती तीदरे नावोन आकडू होये, दिसरा कुदू लेन देन नि कोर सोके 
\v 18  ग्यान इनामा छे:जिनाक तीनाक दिमाक छे चू इना चींलान आकडू जुड लेये, कि चू मानसोन आकडू छे, एने तेरे आकडू छोव सोव सहासश्ष्ट छे 
\c 14
\p \v 1  ती मे नोजोर कोऱ्यु एने देख्यू, चू गाडरु सियोन बोयळापोर उब रोय रोयू, एने तेरे पुठी एक लाख चौरेचाळीस हजार बासोन नाव लिखलो होतो 
\v 2  एने स्वर्ग सी मेसेक एक ओसू बुल सोमवाय गोयू जू पाणी घोणा सोटा धारान एने मोटला गाजने सार्खू बुल होतु, एने जू बुल होतु, एने जू बुल मे सोमव्यू चू ओसू होतु माणू विना वाजाडने वावू विना वाजाड रोयलू छे 
\v 3  चे सिहासनन सामने एने चारू जोनावरे एने प्राचीनोन ओगोव एक नोवलो गीत गाव रोया होता चे एक लाख चौरेचाळीस हजार जणाकाजे कोवी मा गोथू मुले लेवाय गोयलू होतु, कुदू चो गीत नी सिख सोकतू होतु
\v 4  चे जे छे बायरा पुठी विटोव  होया, बाखीन कुवार छे; जे चेत छे कि जां कां गाडरो जातलो छे, चे तिनान पोछोव चाल पोडतला; जे ते देवोन निमित्त पेहेला फोव होयनेन कोरता मानसोमा गोथो मुले लेवाय गोयला छे 
\v 5  तिंदरा मुयोसी कोदी झूट नी निकवलो होतो, चे निर्दोष छे
\v 6  पोछू मे एक ओवी स्वर्ग दुतो काजे वादवान इच मा उडतलो देख्यू, जेरे जुव कोवीपोर रोह्ने वावीन होर एक जाती, एने वंश एने भाषा, एने मानसो काजे सोमवाडनेण कोरता युगोन पेहेले सुसमाचार होतु
\v 7  चू मुटला बुलोसी कोयू, ''देवोसी बिहू, एने तेरी महिमा कोरु, काहाकी तेरु नाश कोरणेन टेम आव लागली छे; मे तेरु भोजोन कोरु, जू स्वर्ग एने धोर्ती एने सोमुनदोर एने पाणिन झोरे बोनाव्यू'' 
\v 8  ओवी एरेन ओवतेन एक ओवी, दिसरू, स्वर्ग दूत ज्यो कोह्तु जायीन आव्यू, ''पोड गोयू, चू मोटलु बाबेलोन पोड गोयू, जू आपणा भुंडला विचार कोऱ्यु  रीसोन अंगुरोनरोस आखी जात्या काजे पिवाडली छे ''
\v 9  पोछो इंदरे ओवते एक ओवी, दिसरू स्वर्गदूत मोटला बुलोसी ज्यो कोहोतू जायीन आव्यू, ''जो कुदू तिना चिल्लान एने तेरी मूर्तीन पूजा कोरे, एने आपणा माथा नी ती आपने हातोपोर तिनान छापु लेये 
\v 10  चू देवोन रीसोन आंगोरोनरोस , जो तेरा वाटकामा घालाय गोयलो छे, पिसे एने पवित्र स्वर्ग दुतोन सामने एने गाडरान सामने आगठो एने गंधकोण पीडा मा पोडसे 
\v 11  तिंदरा पिडान धुवाडू युगान युग उठ्तु रोह्से, एने जू तिना चिल्लान एने मूर्तीन पूजा कोरताला, एने जे हेरा नावोन छाप लेतला छे, तीणूक रात दाहडे चेन नी पोडे''
\v 12  पवित्र मानसोन धीर इनाम छे, जो देवोन आग्याणु काजे मानतला एने येसूपोर विश्वास कोरतला छे 
\v 13  पोछू मे सोरगोमा गोथू ज्यो बुल सोमव्यु, ''लिख: जे मोरला प्रभूमा मोरतला छे चे हिमिगोथा धन्य छे'' आत्मा कोहतलु छे, ''होव, काहाकी चे आपणा आखा मेहनतसी आराम जोडावसे, तिंदरा कामे हिंदरे साते होय लेतला छे''
\v 14  मे नोजोर नाख्यू एने देख्यू, एक विजावो वाधवो छे, एने तिना वादवापोर मनुष्यान पुऱ्यु सारखो एने बोस रोयू, जेरा मुंडकापोर सोनान मुगुट एने हातोमा धारवावू दातवो छे 
\v 15  एने एक ओवी स्वर्ग दूत मोन्दीर मा गोठू निक्वीन, जू वाद्वापोर बोसलु होतु, मोटला बुलोसी आयडीन कोयू, ''आपणु दातवू लागाडीन वेरनीकोर, काहाकी वेरनीन टेम आव लागली छे, इनान कोरता कि खेतोमा पाक गोयलो छे''
\v 16  आखरी: जू वादवापोर बोसलु होतु चू कोवी पोर आपणु दातवू लागाडयु, एने कोविन वेरनी कोराय गोयी 
\v 17  पोछू ओवी एक स्वर्ग दूत तिना मोंदीर मा गोथू निकव्यू जू सोरगोमा छे, एने तेरे जुव बी धार वावू दातवू होतु 
\v 18  एने एक ओवी स्वर्ग दूत जीनाक आगठापोर अधिकार होतु, वेदी मा गोथू निकव्यु, एने जेरे जुव धार धार दातवू होतु तिना पुठी उचला बुलोसी कोयू, ''आपणा धार दार दातवू लागाडीन कोविन अंगूरोन वेलान गुछा काट ले काहाकी तिंदरा अंगुरोन वेला पाक गोयला छे ''
\v 19  तोत्यार चू स्वर्ग दूत कोवी पोर आपणु दातवू लागाडयु एने कोविन अंगुरोन वेलान फोव काटीन आपणा देवोन रीसोन मोटला रोसोन कुंडा मा घालाय गोयो' 
\v 20  एने शोहोरोन बारथे तिना रोसोन कुंडामा अंगूर रोंदवाय गोया, एने रोसोन कुंडामा गोथो ओतरो लुही निकव्यो कि घुडलान लोगामोतोक पुग्यो, एने सौव कूस तोक वोय गोयो 
\c 15
\p \v 1  पोछू मे स्वर्ग मा एक एने ओवी मोटू एने अधभूत निशाणी  देख्यू, मोतलोब सात स्वर्ग दूत जीदरे जुव सात आखरी संकट होता, काहाकी तीदरी संकट होतो काहाकी तीद्रे सोर जाणे पोर देवोन रीसोन आखरी छे  
\v 2  तोत्यार मे आखठो मेवायलो काचो सारखो एक समुंदर देख्यू; एने जे माणसे तिना चींला पोर एने  तेरी मूर्ती पोर एनी तेरे नावोन आकडा पोर जयवंत होयला होता, तीणूक तिना आरसीन  समुंदरोन साते देवोन विनाणु काजे लीन उभरोहलु देख्यू 
\v 3  चे देवोन दास मोशेन गीत, एने गाडरान गीत गावीन गावीन कोह्ता होता, ''हे आखी ताकत वावा प्रभू देव, हे युगान युग राजा, तारी चाल ठीक एने खोरली छे'' 
\v 4  हे प्रभू, कून तुसेकाजे नि बिहे एने तारा नावोन महिमा नि कोर?काहाकी निस्तु तूच पवित्र छे आखा जात्या उठीन तेरे ओगोव नोमोन कोरसे, काहाकी तारा नियावोन काम आव लागलो छे''
\v 5  इनान ओवतेन मे देख्यू कि स्वर्ग मा गोवायीन तंबून मंदिर उघडाय गोयो; 
\v 6  एने चे सातू स्वर्ग दूत जीदरे साते सातू संकट होता, मलमल पोर सोनान पंटया बाधीन मोंदिरोमा गोथा निकव्या 
\v 7  तिना चारू जोनावरो मा एक तीनु सातू स्वर्ग दूत काजे देव, ज्यू युगान युग जीवतलु छे,कि रीस सी भोरला सात वाटका आप्यू; 
\v 8  एने देवोन महिमा एने तेरु सामर्थ्यन वोजेसी मोंदीर धुवाडा सी भोर गोयो, एने जोत्यार तोक सातू स्वर्ग दुतोन सातू संकटे सोर नि गोया तोत्यार तोक कुदू मोंदीर मा नि जाय सोक्यू
\c 16
\p \v 1  पोछू मे मोंदीर मा गोथू काहानास काजे उचला बुलो मा तीनु सातू स्वर्ग दुतो काजे ज्यो कोहतलो सोमव्यू, जावू, देवोन रीसोन सातू वाटक्या काजे कोवी पोर उलटाय दे'' 
\v 2  आखरी:पेहलू स्वर्ग दूत जायीन आपनी वाटकी कोवी पोर जायीन पोखडी देदू तोत्यार तिना मनुष्यान, जीदरे पोर चींलान छापा होता एने जो तेरी मूर्तीन पूज्या कोरता होता, एक रितीन भूड्लो एने दुख देणे वावु फुडू निक्व्यू 
\v 3  दिसरू स्वर्ग दूत आपनो वाटको समुंदर पोर पोखडी देदू, एने चो मोरला मनुष्यान लुहीय सारखो होय गोयो, एने समुंदर म वावा होरेक जीव वावा मोर गोया 
\v 4  तिसरू स्वर्ग दूत आपनो वाटको नोदी एने पाणिन झोरा पोर रेचवी देदू, एने चे लुहीय बोन गोया 
\v 5  तोत्यार मे पाणिन स्वर्ग दुतो काजे ज्यो कोहतलु सोमव्यू, ''हे पवित्र, जू छे एने जू होतु, तू नियाव वावु छे एने तू ज्यो नियाव कोरलू छे 
\v 6  काहाकी चे पवित्र माणसे एने भविष्यकोरणे वावान लुहीय बोयडा पोर होतो, एने तू हिणूक लुहीय पिवाड्यू; काहा कि चे एनान लायक छे''
\v 7  पोछू मे वेदी सी ज्यो बुल सोमव्यु, ''होव, हे आखा गोथू ताकत वावा प्रभू देव, तारू निर्णय ठीक एने खोरलू छे''
\v 8  चोवथू स्वर्ग दूत आपनो वाटको दाहाळा पोर रेचवी देदु, एने हीना मानसो काजे आगठा सी झुलसा देनेन अधिकार आपाय गोयो 
\v 9  माणसे मोट्ला त्म्ना सी झुलस गोया, एने देवोन नावोन जीनाक सी झुलसी गोया एने देवोन नावी सी, जिना सी इना सोंकट पोर अधिकार छे निंदा कोऱ्या बाखीन तेरी महिमा कोरनेन कोरता मोन नि फिराव्या 
\v 10  पाचवू स्वर्ग दूत आपनो वाटको तिना चींलान सिहासोन पोर रेचवी देदू, एने तेरा राज्य पोर आंदारलो होय गोयो, माणसे पिढान वजेसी आपनी आपनी जीभ चावणे बाज गोया, 
\v 11  एने आपनी पिढा एने फुडान वजे सी स्वरगोन दुतोन निंदा कोऱ्या; बाखीन आपणा-आपणा कामो सी मोन नि फिराव्या -
\v 12  छोवू स्वर्ग दूत आपनो वाटको महा नोदी फरात पोर रेचवी देदू, एने तेरो पाणी सुख गोयो कि जूनला वाराण राजान कोरता वाटे तीयार होय जाय 
\v 13  ओवी मे टीना ओजगोरो न मुयो सी, एने तिना झुटा भविष्यकोरतान मुयो सी तीन भूंडली आत्मा डेटकान रूपो मा निकोव तेलो
\v 14  ज्यो चोमोत्कार देखणे वावा भूंडला आत्मा छे ज्यो आखो जगोन राजान साथे निकविन इनान कोरता जातलो छे कि तीणूक आखी ताकोत वावु देव टीना मोट्ला दाहळान लोढाइन कोरता एखटा कोरे
\v 15 ''देख, मे चुरो सारखू आवतलु छे; धन्य चे छे जू जागतू रोहतलु, एने आपणा छिंदरान  तपास कोरतलू कि उघाडलु नी फिरे, कि माणसे हेरो उघाड ला काजे नी देखे ''
\v 16  एने चे तीनुकाजे तिने जागे एकथुठू कोऱ्यु जो इब्री मा हर्मोगीदोन कोहायतलो छे
\v 17  सातवू स्वर्ग दूत आपनो वाटको वाहवा पोर रेचवि देदू, एने मोंदिरोन सिहासन गोथू ज्यो बुल सोमवायो, ''होय!''
\v 18 ओवतेन विजवी चोमकी, एने बुल ओवी गाज्यो, एने एक ओसो मोटलो भुंकप आयो कि जोत्यार गोथी मानसोन घोड्नो धोर्ती पोर होयो, होत्यार गोथो ओसलो मोटो भुंकप कोबी नि आवलो होतो 
\v 19  इना सी तिना मोटला शहरन तीन तुकडा होय गोया, एने जाती जातीन नगरे पोड गोया; एनेमोट्ला बाबेलोन फोम देवो काजे न्या होई कि चू आपनी रीसोन जलजलाहाटोन आंगुरोनरोस  हिनाक पियाडे 
\v 20  एने होर एक टेकड्या आपने जागे गोथा हाल गोया, एने बोयडान पोतू नि लाग्यू  
\v 21  आसमान मा गोथो मानसो पोर मोन-मोन भोरीन मोट्ला गारा पोडया, एने इनान कोरता कि ज्यो सोंकोट जादात भारी होतो, माणसे ओलान सोंकोटोन वजेसी देवोन निंदा कोऱ्या
\c 17
\p \v 1  जिना सातू स्वर्ग दुतोंचा चे सात वाटका होता, तीनामा गोथू एक आवीन मेसेकाजे ज्यो कोयू, ''उरू आव, मे तुसेक हिनी मोटली वेश्यांन दोंड देखाडो, जी जादात पाणी पोर बोसरोयली छे
\v 2  जेरे पुठी कोविन राजा भुंडलु विचार कोऱ्या, एने कोविन रोहने वावा तेरा व्यभिचारोन आंगोरोन हिंमत वावा होय गोयला होता''
\v 3  तोत्यार चू मेसेक आत्मामा बोयडामा ली गोयू, एने मे रातला रोंगोन जोनावोर पोर, जो निंदान नावोसी भोरायलु होतु एने तेरा सात मुंडका एने सात सिंगडा होता, एक बायर काजे बोसली देख्यू
\v 4  जू बायर जामन्या एने लाल रोंगोन छिंदरा पेहेरली होती, एने सोनो एने किमती वान किड्या एने मोतीसी सिंगारली होती, एने तेरे हातोमा एक सोनान वाटको होतो जो सिगी वावा  चीजोसी एने तेरा भुंडला विचार सी एने विटेवला चीजोसी भोरलु होतो 
\v 5  तेरा माथापोर ज्यो नाव लिखलो होतो, ''भेद-मोटला बाबेलोन कोविन वेशायान एने घृनीत चीजोन माता'' 
\v 6  मे तिनी बायर काजे पवित्र मानसोन लुही एने येसून गोवान लुही पिणेसी छाकली देख्या; तीनिक देखीन मे नोवलाय गोयू 
\v 7  तोत्यार चू स्वर्ग दूत मेसेकाजे कोयू, ''तू काहा वाहाराय रोयो? मे तिनी बायर एने तीनी जोनावोरोन, जीनापोर ची बोस रोयी एने जेरा सात मुंडका एने दोस सिंगडा छे तुसेक भेद देखाडो 
\v 8  जो जोनावर तू देखलु छे चू पेहेलेते होतु बाखीन हिमी नी होय, एने आघात कुंडासी निकविन नासोमा पोडसे; एने कोविन रोहने वावा जिंदरो नाव जोगोन घोडावनेन टेमे जीवनोन किताब मा लीखाय नी गोयो, तिना जोनावोरोन जी दशा देखीन कि पेहेले होतु एने हिमी नी होय एने पोछु आव लागसे, नोवलाई कोरसे 
\v 9  जिना दिमाकोन कोरता जीनामा ग्यान छे, जीत टेम छे: चे सात मुंडका सात बोयडा छे जीनापोर ची बायोर बोस रोयी
\v 10  चे सात राजा बी छे, पाच ते होय गोयला छे, एने एक हिमी छे, एने एक हिमी तोक आव्यू नी, एने जोत्यार आवसे ती काहीन टेमतोक हेरो रोहनो जोरूरी छे
\v 11  जो जोनावोर पेहेले होतो, एने हिमी नी होय, चू खुद आठवो छे एने तीनु सातोमा गोथू पोयदा होयू, एने नासोमा पोडसे 
\v 12  जे दोस सिंगडा तू देख्यू चे दोस राजा छे चे हिमीतोक राज्य नी जोडाव्या, बाखीन तीना जोनावोरोन पुठी घोडीभोरोन कोरता राजान तोसो अधिकार जोडावसे 
\v 13  जे आखा एक मोन होयसे, एने चे आपनी आपनी सामर्थ्य एने अधिकार तिना जोनावोर काजे आपसे 
\v 14  चे गाडरा पुठी लोडायसे, एने गाडरो तिंदरेपुठी जय जोडावसे, काहाकी चू प्रभून प्रभू एने राजान राजा छे, एने जे बुलावला एने नेवाडला एने विस्वासी छे चे तेरे पुठी छे; चे बी जय जोडावसे''
\v 15  पोछु चू मेसेकाजे कोयू, ''जो पाणी तू देख्यू, जीनापोर वेश्या बोस रोयी चे ते, माणसे एने गोर्दी एने जात्या एने भाषा छे
\v 16  जे दोस सिंगडा तू देख्यू, चे एने जोनावोर तिनी वेश्यापुठी दुष्मनी राखसे, एने तीनिक लाचार एने उगाडली कोर देसे, एने तेरो मास खाय जासे, एने एने तिना आगठामा धोपाड देसे
\v 17  काहाकी देव तिंदरा मोनोमा ज्यो घालसे कि चे तेरी इच्छा पुरी कोरे, एने जोत्यार तोक देवोन वोचोन पुरो नी होये तोत्यार तोक एक मोन होयीन आपनो राज्य जोनावोर काजे आपदे 
\v 18  ची बायर, जीनिक तू देखलु छे, ची मोटलु नोगोर छे जे कोविन राजापोर राज्य कोरतली छे''
\c 18
\p \v 1  हेरेन ओवतेन एक स्वर्ग दुतो काजे स्वर्गे गोथू उतरतलु देख्यू, जीनाक मोटलु अधिकार जोडलु होतु ; एने कोवी तेरे विजावासी चोमकि उठी 
\v 2  चे मोटला बुलो सी आयडीन कोया, ''पोड गोयू, मोटलु बाबेल पोड गोयलु छे! चू भुंडली आत्मान रोहनो, एने हरएक भुंडली आत्मान वस्ती, एने होर एक विटोवला एने घृणीत चिल्लान आडू होय गोयू
\v 3  काहाकी हेरा भुंडला विचारोन भयानक आंगुरोनरोस वोजेसी आखा जात्या पोड गोयला छे, एने कोविन राजा तीनी पुठी भुंडलो विचार कोरला छे, एने कोविन व्यापारी तेरु सुख-विलासोन जादान वोजेसीन धोनवान होयला छे''
\v 4  पोछु मे सोर्गे गोथू एक ओवी बुल सोमव्यू, ''हे मारा मानसो, तीनामा गोथा निकवीन आवू कि तुमु तेरा पापोमा भागीदार नी होये, एने तेरी पिढामा गोथो काहानोस तूमरेपोर आव नी पोडे 
\v 5  काहाकी हेरा पापोन ढेर सोर्गे तोक पुग गोयलो छे, एने तेरो अधर्म देवोकाजे फोम आवलो छे 
\v 6  जोसू चू तुमुक आपलू छे तोसोच हिनाकाजे आप, एने तेरा कामोन अनुसारे हिनाक दुय गुणा बोद्लाय देवू; जिना वाटकामा चू भोरीन आपलू होतु तीनामा हिनाक दुय गुणा भोर देवू
\v 7  जोतरी चू आपनी बोढाई कोऱ्यु कि ओवी सुख-विलास कोऱ्यु तोतरी हिनाक पिढा एने दुख आपु; काहाकी ची आपणा मोनोमा कोहे, 'मे राणी होये बेटीस छे, विधवानी होय; एने दुखोमा कोदी नी पोडो'
\v 8  इनान वोजेसी एकुत दाहडामा तिनापोर पिढा आव पोडसे, मोतलोब मोरोन, एने दुख, एने अकाल; एने ची आगठामा भोस्म कोराय जसे, काहाकी हेरु नियाववावू प्रभू देव ताकोद वावू छे
\v 9  ''कोविन राजा चे हेरे पुठी भुंडला विचार एने सुख-विलास कोऱ्या, जोत्यार हिंदरो धोपनेन धुवाडू देखसु, ती हेरेन कोरता रोडसु एने छाती ठूकसु
\v 10  तेरा पिढान बिकोन मारे चे जादा नाबे उभरोहीन कोहसे, 'हे मोट्लानगर, बेबिलोन!हे पोका नगर, हाय!हाय!घडी भोर मात तुसेक दोड जोड गोयलो छे'
\v 11  ''कोवीन व्यापारी हेरेन कोरता रोडसे एने कापसे काहा कि हिमी हिद्रू माल मोल मुले नि लेये, 
\v 12  मोतलोब सोनो, चांदी, रत्न, मोती, एने मोलमल, एने जामन्या, रेशमी, एने लाल रोंगोन कापडा, एने हर एक प्रकारोन गोंद वावो काठ, एने हत्तीण दातोन हर एक भातीन चीजे, एने किमती वान काठ एने पितोव एने लुह्डान एने संगमोरमोरोन आखा भातीन चीजे, 
\v 13  एने दालचीनी, मोसाला, धूप, इत्तर, लोबान, आंगुरोनरोस, तेल, मोयदा, गोहू, गाय-बुले, गाडरा- बुकडा, घुला, रोथ, दास, एने मानसोन जीव 
\v 14  एने तारा मोनोक गोवे तोसो फोव तारे पास गोथो जातो रोहे, एने स्वाद वावो एने भटकायला चीजे तारे गोथा नांबेहोयला छे, एने चो पोछो काखुरमाहीन नी जोडे 
\v 15  इना चीजोन व्यापारी जे हेरे लारे धोनवान होय गोयला होता, तिंदरी पिढान बिकोन मारे नांबे उभा रोहसे, एने रोडता एने दुखकोरता  जायीन कोहसे, 
\v 16  हाय! हाय! ज्यू मोटलु नोगोर जो मलमल, एने जामन्या एने रातला रोंगोन छिंदरा पेहेरलु होतु, एने सोनो एने रोत्नो एने मूर्तीसी सिंगरायलु होतु; 
\v 17  घोडी भोरमात हेरो ओस्लो भारी धोन खोतोम होय गोयो' हर एक माझी एने यात्री एने मल्लाह एने, जोतरा समुद्रन कोमायता होता नांबे उब रोया, 
\v 18  एने तेरु धोपनेन धुवाडू देखता जायीन आयडीन कोहसे, 'काहाणलो नोगोर इना मोटला नोगोरोन तोसलो छे?' 
\v 19  एने आपणा आपणा मुंडकापोर छोयडू नाखसे, एने रोडता जायीन एने कापता जायीन आयडी आयडीन कोहसे, 'हाय! हाय!ज्यो मोटलो नोगोर जेरो धोनोन लारे समुद्रोन आखा जहाज वावा धोनी होय गोयला होता, घोडी भोरमा उजडी गोया' 
\v 20  हे स्वर्ग, एने पवित्र माणसे, एने प्रेरित, एने भविष्यकोरणे वावा, तिना पोर ख़ुशी कोरु काहाकी देव नियाव कोरीन तिनी जुव गोथू ज्यू बोदलू लेदलू छे!''
\v 21  पोछू एक ताकोत वावु स्वर्ग दूत मोटली घोटी न पुट न तोसु एक डोगडू चूट्यु, एने ज्यो कोहिन समुद्र मा नाख देदू, ''मोटलो नोगोर बाबेलोन तोसोच मोट्ला ताकत सी पाडाय जासे, एने ओवतेन हेरो कोबी बी पोतू नि लागे 
\v 22  विना वाजाडणे वाव, एने गीत गावणे वावा, एने पावी वावां एने तुरी फुकणे वावा न बुल पोछू कोबी सोमवाय नि पोडे; एने काहाना उगमोन काहानुस कारागीर बी पोछू कोबी तुसेकाजे नि जोडे;एने घोंटीन चालनेन बुल्पोच्हू कोबी तारे मा सोमवाय नो पोडे; 
\v 23  एने दिवान विजावो पोछो कोबी तारे मा नि चोमके,एने लाडू लाडीसोन बुल पोछू कोबी तारे मा सोमवाये नि;काहाकी तारा व्यापारी कोविन प्रधान होता, एने तारा कुहराय सी आखा जात्या भुलवाय गोयला होता 
\v 24  भविष्यकोरणे वावा एने पवित्र माणसे, एने कोविपोर आखा खून कोरला, न लुहीय टिनू मा देखाय पोडयो'' 
\c 19
\p \v 1  हेरेन ओवतेन स्वर्गो मा माणू मोटली गोर्दी काजे ज्यो उचला बुलोसी कोहतलु सोमव्यू, ''हालेलुया! उद्धार एने गौरव एने सामर्थ्य आमरा देवोजून छे
\v 2 काहाकी हेरा निर्णय खोरला एने ठीक छे चू तिनी मोटली वेश्यांन, जी आपणा भुंडला विचारसी कोवीकाजे भ्रष्ट कोरती होती, नियाव कोऱ्यु एने तेरे जुव गोथू आपणा दासोन लुहीन बोदलु लेदलु छे''
\v 3 ओवतेन दुसरी कावार चे कोया, ''हालेलूया!तेरे धोपनेन धुवाडू युगान युग निकवतू रोह्से''
\v 4  तोत्यार चोवीस प्राचीन एने चारू जोनावोरे पोडीन देवोकाजे दोंडवोत कोऱ्या, जो सिहासन पोर बोसलुहोतु, एने कोयू, ''आमेन! हालेलुया!''
\v 5  तोत्यार सिहासन मा गोथो एक बुल निकव्यु, ''हे आमरा देवोसी आखा बिहीने वावा बासो, काय नानला काय मोटला; तुमु आखा तेरी स्तुती कोरु''
\v 6  पोछो मोटली गोर्दिन तोसो एने जादा पाणी तोसो बुल, एने गाजला सारखो मोटलो बुल सोमव्यू: ''हालेलुया! काहाकी आमरूप्रभू आमरू देव आखागोथू ताकत वावू राज्य कोरतलु छे 
\v 7  आवू, आमु ख़ुशी एने मोगोन होयू, एने तेरी स्तुती कोरु, काहाकी गाडरान वियाव आव लागलु छे, एने तेरी लाडी आपणा खुदो काजे तीयार कोर लेदली छे
\v 8  हिनिकाजे चूखलो एने चमकदार महीन मलमल पेहेरनेन अधिकार आपाय गोयो''- काहाकी तिना महीन मलमलोन मतलब पवित्र मानसोन धोरमोन कामे छे 
\v 9  तोत्यार स्वर्गदूत मेसेकाजे कोयू, ''ज्यो लिख, कि धन्य चे छे, जो गाडरान वियावोन खानोमा बुलावला गोयला छे'' पोछु चू मेसेकाजे कोयू, ''ज्यो वोचोन देवोन खोरलो वोचोन छे''
\v 10  तोत्यार मे हिनाक दंडवत कोरणेन कोरता तेरा पायोपो पोड गोयू चू मेसेकाजे कोयू, ''देख, ओसू मा कोरे, मे तारो एने तारा भाशोन साते वावू दास छे जू येसून गोवाही देणेपोर पाकु छे देवोकाजे दोंडवत कोर; काहाकी येसून गोवाही भविष्य वाणीन आत्मा छे
\v 11  पोछू मे सोरगोन राज्य उघाडलु देख्यू, एने देख्यू कि एक धोवू घोडलु छे; एने तिनापोर एक बोस रोयलू छे, जू विश्वासन लायक एने खोरलू कोहायतलु छे एने चू धोर्मोन पुठी नियाव एने लोढायी कोरतलु छे 
\v 12  तेरा डूवा आगठान ज्वाला छे, एने तेरा मुंडकापोर जाफात राज मुगुट छे बाखीन तिनापोर एक नाव लिखलो छे, जीनाक हिनाक छुडीन एने कुदू नी जानतलो 
\v 13  चू लुही छीतेडला छिंदरा पेहेरलु छ्हे एने तेरो नाव देवोन वोचोन छे 
\v 14  स्वर्गोन सेना धोवाघुडला पोर बोस रोयी एने धोवा एने चूखला मोलमोल पेहेरला तेरे पोछो पोछो छे
\v 15  जाती जाती काजे मारणेन कोरता तेरा मुयोमा गोथी एक धारो वावी तोलवार निकवतली छे चू लुहडान राज दंड लीन हिंदरे पोर राज कोरसे, एने आखा गोथो ताकतवान देव भयानक रीसोन जलजलाहटन आंगुरोनरोसोन कुंडामा अंगुरोन रोस रोंदवसे 
\v 16  तेरा छिंदरापोर एने तेरा जांगा पोर ज्यो नाव लिखलो छे: ''राजान राजा एने प्रभून प्रभू ''
\v 17  पोछु मे एक स्वर्ग दुतो काजे दाहडा पोर उब रोहलु देख्यू चू मोटला बुलोसी आयडीन वादवान इचमा उडणे वावा आखा चिल्लानु काजे कोयू, ''आवू, देवोन मोटला खाणोन कोरता एखठा होय जावू, 
\v 18  जीनासी तुमु राजान मास, सरदारोन मास, एने ताकद वावा मानसोन मास, एने घुडलान एने तिंदरेपोर बोस लान मास, एने काय स्वतंत्र एने काय दास, काय नानला काय मोटला, आखा मांसोन मास खावू''
\v 19  तोत्यार मे तिना जोनावोरे एने कोविन राजान एने तेरी सेनान एने तिना घुलापोर बोसने वावा एने तिंदरी सेनासी लोडायने वावा एकठा देख्यू
\v 20  चो जोनावोर, एने तेरे पुठी चू झुटू भविष्य कोरणे वावू धोराय गोयू जू हेरे सामने ओस्लो निशाणी देखाडतू होतु जेरे लारे चू हिणूक भूलवाडयु जिनापोरसी तिना जोनावोरोन छापु होतु एने जो हेरे मूर्तीन पूजा कोरता होता जे दुयू जीवतला तिना आगठाण झील मा, जी गोंधकसी धोपतली छे, घालाय गोया 
\v 21  शेष माणसे तिना घुडलापोर बोसनेवावान तोलवार सी, जी हेरा मुयोसी निकवती होती, माराय गोया; एने आखा चिल्ला तेरा मासोसी आफाय गोया  
\c 20
\p \v 1  पोछु मे एक सोरगोदूत काजे सोरगेगोथू उतरतलु देख्यू, जेरा हातोमा आघात कुंडान कुची एने एक मोटलो साखोव होती 
\v 2  चू तिना ओजगोर, मोतलोब जूनला घोडसा काजे, जू इबलीस एने भूतडू छे, धोरीन होजार सालोन कोरता बांध देदु, 
\v 3  एने तीनाक आघात कुंडा मा घालीन बोंद कोरदेदा एने तिनापोर मुहरे लागाड देदा कि चू होजार साल पुरो होयने तोक जाती जातीन मानसो काजे पोछु नी भूल वाडे एरेन ओवतेन छाचलीन छे कि चू थूलीक वारोन कोरता पोछु उघाडाय जाय 
\v 4  ओवतेन मे सिहासन देख्यू, एने तिनापोर माणसे बोस गोया, एने तीणूक नियाव कोरनेन अधिकार आपाय गोयु मे तिंदरी आत्मा नु काजे बी देख्यू, जिंदरा मुंडका येसून गोवायी देणे एने देवोन वोचोनोन वोजेसी काटाय गोयला होता, एने जे नी तिना जोनावोरोन, एने नी तेरा मूर्तीन पूजा कोऱला होता, एने नी तेरा छाकान आपणा माथे एने हातापोर ली लेदला होता चे जीवतला होयीन ख्रिस्त साते होजार साल तोक राज कोरता रोहे 
\v 5  जोत्यार तोक जे होजार साल पुरा नी होया तोत्यार तोक बाकी मोरला नी जीव उठे ज्यो ते पेहेलो पोछो जीव उठ्नो छे
\v 6  धन्य एने पवित्र चे छे, जो एरे पेहेले पोछो जीव उठनेन भागीदार छे ओसलापोर दुसरा मोरोनोन काय बी अधिकार नी होय, बाखींचे देव एने ख्रिस्तोन याजोक होयसे एने तिंदरे साते होजार सालतोक राज कोरसे 
\v 7  जोत्यार होजार साल पुरो होय जासे ती भूतडू बोंदी मा गोथू छुडावाय जासे
\v 8  चू तिना जात्यानु काजे जे कोविन चारू धोडे होसे, मोटलोब गोंग एने मागोक काजे जोतरी गिनती समुद्रोन रेवटा बोराबोर होसे भूलवाडीन लोढाइन कोरता एकठा कोरनेन निकवसे 
\v 9  चू आखा कोवीपोर पोसरीन पोवित्र मानसोन साहवू एने मोगांवान नोगोर काजे घेर लेसे; एने आगठो सोरगे गोथो उतरीन तीनुक भस्म कोर देसे 
\v 10  तीणूक भलवावने वावु भुतडू आखठो एने गंधकोण तिना झील मा, जिना मा चू जोनावर एने झुटू भविष्यकोरणे वावु बी होसे, घालाय जासे;एने चे रात दाहाडू युगान युग पिढा मा तोडपता रोहसे 
\v 11  ओवी मे एक मोटलु धोवू सिहासन एने तिना काजे, ज्यू तिना पोर बोस रोयू, हेरे सामने सी कोवी एने वादवो वाटाय गोया, एने हिदरेण कोरता जागा नि जोडी 
\v 12  पोछू मे नानला मोट्ला आखा मोरला काजे सिहासनोन सामने उभरोहलू हेख्यू, एने किताबे उघडी गोया;एने ओवी पोछी एक ओवी किताब उघडाय गोयी; मोतलोब जोवनोन किताब; एने जोसो तिना किताब मा लीखायलो होतो, तोसोच हिदरा कामोन अनसारे मोरलान नियाव कोराय गोयू
\v 13  समुंदर टीना मोरलानु काजे जे हेरे मा होता आप देदू, एने मोरनो एने अधो माणसे तीनु मोरला काजे जे हिदरे मा होता आप देदा; एने हिद्रे मा गोथो होरेक कामोन अनसारे तीदरू नियाव कोराय गोयू 
\v 14  मोरनो एने अधो माणसे अखटान झील मा घालाय गोया ज्यी आखटान झील दुसरो मोरोन छे; 
\v 15  एने जेरो कुदान नाव जीवनोन किताब मा लीखाय लो नि जोडयो, चू आखटान झील म घालाय गोयू
\c 21
\p \v 1  पोछू मे नोवलो आसमान एने नोवली कोवी काजे देख्यू, काहाकी पेह्लो आसमान एने पेहली कोवी जात रोहली होती, एने समुंदर बी नि रोहयो
\v 2  पोछू मे पवित्र नगर नोवलो यरुश्लेम काजे स्वर्ग सी देवोन चां गोथो उतर तेलो देख्यू चो हिनी लाडीन तोसो होतो जी आपणा पाहानान कोरता सिंगार कोरली होसे 
\v 3  पोछू मे सिहासन मा गोथू काहानास काजे उचला बुलो सी ज्यो कोहतेलू सोम्व्य, ''देख, देवोन डेरू मानसोन एचमा छे चू हिंदरे साते डेरू कोरसे, एने चे हीना माणसे होयसे, एने देव खुद हिंदरे सारे रोयसे एने तिंदरु देव होयसे 
\v 4  चू हिंदरा डूवासी आखान आसवा नूछ देसे; एने एरेन ओवतेन मोरोन नी रोहे, एने नी दुख, नी विलाप, नी पिढा रोहे; पेहेली वाते जात रोयी''
\v 5  जू सिहासोन पोर बोसलु होतु, चू कोयू, ''देख, मे आखोकाय नोवलो कोर दोम'' पोछू चू कोयू, ''लिख ले, काहाकी ज्यो वोचोन विश्वासोन लायक एने खोरलो छे'' 
\v 6  पोछु चू मेसेकाजे कोयू, ''जे वाते पुरा होय गोयला छे मे सूरवात एने आखरी पेहेलु एने शेवटलु छे मे तीसला काजे जीवनोन पाणीन झोरोमा गोथू सतमेत पिवाडीस 
\v 7  जू जय जोडावे चूत इना चीजोन वारीस होयसे, एने मे तेरु देव होईस एने चू मारू पुऱ्यु होयसे 
\v 8  बाखीन बिहीने वावा, एने अ विश्वास्या, एने भुंडला, एने खून कोरणे वावा एने भुंडलो विचार वावा, एने कुहुराय कोरणे वावा, एने मूर्ती पूजा कोरणे वावा, एने आखान झुटान भाग इना झिलोमा जोडसे जो आगठो एने गोंधोक सी धोपतो रोहतलो छे: ज्यो दूसरो मोरोन छे''
\v 9  ओवतेन जीणु सातू स्वर्ग दुतो जुव सात आखरी पिढ्या सी भोरलो सात वाटका होता, तीनामा गोथो एक मारेंचा आव्यू, एने मारे पुठी वाते कोरीन कोयू, ''उरू आव, मे तुसेक लाडी मोतलोब गाडरान लाडी देखाडीस''
\v 10  तोत्यार चू मेसेक आत्मामा एक मोटला एने उचला बोयडापोर ली गोयू, एने पवित्र नोगोर यरुशलेम काजे स्वर्गसी देवोन चां गोथू उतरतलु देखाडयु 
\v 11  देवोन गौरव हिंदरे मा होतो, एने तेरो विजावो जादात किमती वान दोगडू, मोतलोब बिल्लोरोन तोसलु योशो बोन तोसु चुखलु होतु 
\v 12  तेरी शहरनकोट  मोटलो उचलो होतो, एने तेरा बारा फाटक एने फाटकोपोर बारा स्वर्ग दूत होता; एने तीना फाटकोपोर इस्राइलोन बारा वंशान नावे लिखला होता 
\v 13  पूर्वे भूनी गोथा तीन फाटक, उत्तरे भूनी तीन फाटक, दक्षीन भूनी तीन फाटक, एने पश्चीमे भूनी तीन फाटक होता 
\v 14  नोगोरोन शोरोफनाहोन बारा निवे होता, एने तिना पोर गाडरान बारा प्रेरीतोन बारा नाव लिखला होता 
\v 15  जू मारे पुठी वाते कोरतू होतु तेरे जुव नगर एने तेरा फाटक एने तेरा शहरनकोट काजे मापने कोरीन एक सोनान माप होतु 
\v 16  चू नोगोर वोर्गाआकार वोसलु होतु एने हेरी लोंबाई, चौडाइन बोराबर होती एने चे तिना मापोसी माप्या, ती साडेसातसौ कोसोन निकव्यो  तेरी लंबाई एने चौडाइ एने उचायी बराबर होती 
\v 17  चे हेरी शरपनाह काजे मानसोन मोतलोब स्वर्ग दुतोन मापोसी माप्या, ती एकसौ चौरेचाळीस हात निकव्यो
\v 18  हेरी शरपणाह योशोपोन बोनावली होती, एने नोगोर ओसला चूखला सोनान होतो जो चूखला आरसी सारखो होतो 
\v 19  तिना नोगोरोन निवे हरएक रितीन जादा किमतीवान दोगडान सोजलीहोती; पेहेली निव योशोफोन, दुसरी नील मनीन, तिसरी लालडीन, चौथी मोरकोतोन,  
\v 20  पाचवी गोमेदोन, छोवी मोनीक्योन, सातवो पीत मनीन, आठव पेरोजन, नोववो पोखराजोन दोसवो लहसनीए नोन, ग्यारावो धुम्र कांतोन, एने बारावो याकूतोन होतो
\v 21  बारा फाटक बारा मुतीन होता;एक एक फाटक एक एक मुतीन बोनलो होतो!नगरोन सोडोक चुखला आरसीन सारखो चुखला सोनान होती 
\v 22 मे हेरो काहानलो  मोंदीर नि देख्यू, काहाकी आखा गोथू ताकत वावु प्रभू देव एने गाडरू हेरो मोंदीर छे
\v 23  तिना नगर मा दाहडू एने चांदोन विजावान गोरोज नी होय, काहाकी देवोन तेजोसी तिनामा विजावो होयलो छे, एने गाडरु हिंदरु दिवू छे 
\v 24  जाती-जातीन माणसे तेरा विजावामा चाले-फिरे, एने कोविन राजा आपणा आपणा तेजोन सोमान हिनामा लावसे 
\v 25  तेरा फाटक दाहळामा कोबी बोंद नी होये, एने रात चां नी होये 
\v 26  माणसे जाती जातीन तेज एने वैभवन सोमान हेरेमा लावसे 
\v 27  बाखीन हेरेमा कुदू विटोव चीजे, नीती सिगी काम कोरणे वावा, नीती झुटान गाडने वावू काहाना रितीसी प्रवेश नी कोरे, बाखीन निस्ता चे माणसे जिंदरा नावे गाडरान जीवनोन किताब मा लिखला छे
\c 22
\p \v 1  ओवी चू मेसेक बिल्लोरोन तोसो झोलोगती, झीरनोन पाणीन नोदी देखाडयु, जो देव एने गाडरान सिहासन सी निकविन
\v 2  तिनान नोगोरीन सोडोकोण इचमा उहती होती नोदिन इने धोडे एने पोले धोडे जीवनोन झाड होतु; तेरेमा बारा भातीन फोव लागता होता, एने चो होर एक मोहनामा फोवतो होतो; एने तिना झाडोन पानटासी जाती-जातीन मानसे वारू होयता होता 
\v 3  पोछु श्राप नी होये, एने देवोन एने गाडरान सिहासन तिना नोगोरमा रोहसे एने हेरा दास हेरी सेवा कोरसे 
\v 4  चे तेरो मूय देखसे, एने हेरो नाव आपणा माथा पोर लिखलो रोहसे 
\v 5  पोछी रात नी होये, एने तिना दिवा एने दाहळान विजावान गोरोज नी रोहे, काहाकी प्रभू देव हिणूक विजावो आपसे, एने चे युगान युग राज कोरसे 
\v 6  पोछू चू मेसेकाजे कोयू, ''जे वाते विश्वासोन लायक एने खोरला छे प्रभू, जो भविष्य कोरणे वावान आत्मान देव छे, आपणा स्वर्ग दुतो काजे इनान कोरता मूकल्या कि आपणा दासो काजे चे वाते, जिंदरो तोत्यारुत होयनो छाचलीन छे, देखाड'' 
\v 7  ''देख, मे मामार आवने वावू छे! धन्य चे छे, जो इना किताबोन भविष्य वाणीन वाते मानतलु छे'' 
\v 8  मे चूत योहान छे, जू जे वाते सोमवतलु एने देखतू होतु जोत्यार मे सोमव्यू एने देख्यू, ती जू स्वर्गदूत मेसेक जे वाते देखाडतू होतु, मे तेरा पायो पोर नोमोन कोरनेन कोरता पोड गोयू
\v 9  बाखी चू मेसेकाजे कोयू, ''देख, ओसू मा कोरे; काहाकी मे तारा, एने तारा भाशोन भविष्य कोरणे वावा, एने इना किताबोन वातोन मानने वावान साते दास छे देवो काजे नोमोन कोर'' 
\v 10  पोछू चू मेसेकाजे कोयू, ''इना किताबोन भविष्य वाणीन वातो काजे बोंद मा कोरे; काहाकी टेम साते छे
\v 11  जू अन्याय कोरतलु छे, चू अन्यायुत कोरतू रोहे; एने जू भुंडलु छे, चू भुंडलुत बोनीन रोहे; एने जू धोर्मी छे, चू धोर्मी बोनीन रोहे; एने जू पवित्र छे; चू पवित्र बोनीन रोहे'' 
\v 12  ''देख, मे तोत्यारुत आवने वावू छे; एने होर एककोन कामोन अनुसारे बोदलु आपनेन कोरता प्रतीफोव मारजुव छे 
\v 13  मे अल्फा एने ओमेगा, पेहेलु एने आखरी, पेहेलु एने आखरी छे
\v 14  ''धन्य चे छे, जे आपणा छिंदरा धुवलेतला छे, काहाकी तीनुक जीवनोन झाडोन चां आवनेन अधिकार जोडसे, एने चे फातकोण गोथान आवीन नोगोर मा भोरायसे
\v 15  बाखीन कुत्रा, एने कुहरायने वावा एने भुंडला विचार वावा एने खून कोरणे वावा एने मूर्ती पूजा कोरणे वावाएने होर एक झुटो गोवाड ने वावा एने गाडने वावू बारथू रोहसे 
\v 16  ''मेसेक येसू आपणा स्वर्ग दुतो काजे इनान कोरता मूकल्यो कि तुमरे ओगोव मोंडव्यान बारामा इनी वातोन गोवाई आपे मे दावीदोन मेन एने वंश, एने सोंदारेन चोमोकने वावी चांदनी छे''
\v 17  आत्मा एने लाळी दुयो कोहतली छे, ''आव! एने सोमवने वावू बी कोहे, ''आव!'' जू तीसलु छे चू आवे, एने जीनाक कुदा काजे जुवे चू जीवनोन पाणी सेतमेत ले 
\v 18  मे होर एक काजे, जो हीना किताबोन भविष्य वाणीन वाते सोमवाळतलो छे, गोवाही आपो: कोदी काहानुस माणूस इनी वातोमा काहीन वाते बोढावीती देव तिना पिढा काजे, जी इना किताब मा लिखली छे, इनापोर बोढाव से 
\v 19  कोदी कुदू इना भविष्य वाणी किताबोन वाते मा गोथू काहीन निकाव नाखे, ती देव तिना जीवनोन झाड एने पवित्र नोगोरोन मा गोथू, जेरो वर्णन इना कोताबोमा छे तेरु वाटू निकाव देसे 
\v 20  जू इना वातोन गोवाही आपतलु छे चू ज्यो कोहे, ''हाव, मे मामार आवने वावू छे'' आमेन ह्हे प्रभू येशू आव! 
\v 21  प्रभू येसून दोया पवित्र मानसोन साते रोहे आमेन
