\id ACT - Soriyali New Testament
\ide UTF-8
\rem Copyright information: Creative Commons Attribution- ShareAlike 4.0 License
\h प्रेरितों के काम
\mt1 Acts
\mt1 प्रेरितों के काम
\is भूमिका
\ip प्रेरितों का कामूनको वर्णन लूका रचित सुसमाचार भटे अघिलो को वर्णन छ: येको उदेश्य यो बतून छ: यीशूका शुरूवादक अनुयायियों ले पवित्र आत्माकि अगवाई में, यीशुका बारी में सुसमाचारैस "यरूशलेम और पुर यूह्दिया और सामरिया में, और धरतिका छोर तक" (1;8) कसकै फैलछै । यो मसीह आन्दोलनका बारी में छ: जो यहूदी लोगूनका बिच में शुरू भ्योछ, और बढ़ीभरेन पुर संसाराका लोगूनको विश्वास बन ग्यो। लेखक यो बातोको ले ध्यान राखछो कि उका पाठकूनले यो निश्चय हो जौ कि मसीह लोग रोमी साम्राज्य खिन एक विरोधी राजनैतिक शक्ति नै छी, और मसीही विश्वास यहूदी धर्मकि पूर्ती छी।
\ip प्रेरितों का कामून कि किताब तिन भागून में बाणी जा सकछो, जो निरंतर बढोतरी दिखूछो जेमे यीशु मसीहको सुसमाचार परचार करी ग्योछ और कलीसिया स्थापित करी ग्या; 1) यीशुका स्वर्ग जानाका बाद यरूशलेम में मसीही आन्दोलन को शुरूवाद ; 2) पलस्तिनका दुसारा भागून में येको प्रसार; और 3) भूमध्य सागराका देशो में रोम तक उको प्रसार ।
\ip प्रेरितों का कामून कि एक महत्वपूर्ण विशेषता छ: पवित्र आत्माकि क्रियाशीलता। यो पिन्तेकुस्तका दिन यरूशलेम में जाॅम विशवासिन मे बड़ी सामरथ का दगाड़ उतरछो,ओर यो किताब मे हुन घतनाऊन को दोहरून कलिसीया ओर अगुवोका मार्गदर्शन करछो ओर उनून सामरथ परदान करछो ।प्रेरितो का काम दीइनाका कई उपदेशों में शुरूवाद मसीही संदेशको सार प्रस्तुत करी ग्यो, और येमे वर्णित घटनाये विश्वासयून का जीवन और और कलीसियाकि सह भागिता में यो संदेश कि सामर्थस प्रगट करछी।
\iot रूप -रेखा
\io1 गवाही खिन तैय्यार 1; 1-26
\io1 क, यीशु कि आखरी आज्ञा और वादा 1; 1-14
\io1 ख यहूदाका उतराधिकारी 1; 15- 26
\io1 यरूशलेम में गवाही 2; 1 -- 8; 3
\io1 यहूदिया और सामरिया में गवाही 8; 4 ---- 12; 25
\io1 पोलुसका सेवाकार्य 13; 1 --- 28 ; 31
\io1 क प्रथम परचार - यात्रा 13; 1 --- 14 ; 28
\io1 ख यरूशलेम में सम्मेलन 15; 1- 35
\io1 ग द्वितीय परचार - यात्रा 15; 36 --- 18 ; 22
\io1 घ तुतीय परचार - यात्रा 18; 23--- 21; 16
\io1 च यरूशलेम, कैसरिया और रोम में बंदी पोलुस 21; 17--- 28 ; 31
\c 1
\s परिचय
\p
\v 1 हे थियुफिलुस मैंले पैलि किताब उन सब बातुनका बारि में लिखीनाकि छ;, जो यीशुले शुरू, में करछ्या , और करछ्या और सिखूनै रियान।
\v 2 उ दिन जब तक यीशु, उन शिष्यून जिनून उनुले चुनछ्यो, पवित्र आत्माका जरियाले आज्ञा दिभेरन मलि उठाई नै ग्या।
\v 3 और उनुले दुख उठूनाका बाद भौत पक्का सबुतूनले अपून आपस ज्यून दिखाछ, और चालीस दिन तक उन उनून दिखाई दीयान, और परमेश्वरैकि राज्यकि बात करनै र्यान।
\v 4 उनुले अपूना शिष्‍यून यो हुकुम दिभेरन क्‍योछ, "तुम म्‍यार जानाका बाद यरुशलेमस जन छोड़िया, पर परमेश्‍वरकि बात पूरो हुनाको इंतजार कर्या, जो मैले तुमून बता राख्यान।
\v 5 किलैकि यूहन्नाले तुमून पानिले-बपतिस्‍मा दीछ, लेकिन थ्वाड़ा दिनूनका बाद तुम पवित्र-आत्‍माको बपतिस्‍मा पाला।
\s यीशु स्वर्ग में उठा लिन
\p
\v 6 - उनुले जाॅम है भेरन यीशुथै पुछछै, "हे प्रभु, क्‍या तुम इस्रायल राज्यस यो बखत दुबारा बनाला?"
\v 7 उनुले बताछ, "उ बखत और कालक बारि में जो केवल पिता परमेश्‍वर जाणनान, उक बारि में तुम जन सोचा।
\v 8 पर जब पवित्र आत्‍मा तुमून में आला, तब तुम सामर्थ पाला। और यरुशलेम, यहूदिया, सामरिया और पुर धरतिक रूनवालान में तुम म्‍यारा गवाह होला।
\v 9 यो कै भेरन यीशु उनारा देखन-देखनै स्‍वर्ग में उठाई ग्‍या, और बादलूनले आ भेरन उनुस उनारा ऑखन भटे ढक दीछ।
\v 10 - जब उन मलिकै चाँरैछ्या, तब अचानक सफेद कपाड़ा पैनीनाका द्वी आदिम उनारा सामुनी ठॉड़ भ्यान,
\v 11 और उनूनथै क्योछ, "ओ गलीली लोगों, तुम अकाशका तरफ कि चाँ रैछा? यो यीशु जिनुन तुम स्‍वर्ग में जान देखुनमरेछा , एक दिन उन दुबाँरा इसीकै आला।"
\s मत्तियाहस यहूदाको पद मिलून
\p
\v 12 तब उन जैतून नामाका पहाण में पुजियान जो यरूशलेम भटे एक हप्ताका सफरा दूरी छ: येक बाद शिष्य फिर यरुशलेम आयान।
\v 13 13वाँ पुजिभेरन उन मलि भितर ग्यान, वाँ पतरस, यूहन्ना , याकूब, अन्द्रियास, फिलिप्‍पुस, थोमा, बरतोलोमी मती, हलफईक च्‍योलो याकूब, शमौन जेलोतेस और याकूबका च्‍योलो यहूदा ठैरिनाका छ्या|
\v 14 इन सब और कुछ स्यैनीन और यीशुकि इजा मरियम और यीशु का भाय्‍या एक मन होभेरन लगातार प्रार्थना में लागरेछ्या।
\v 15 - उ बखत जब वाँ एक सौ बीस आदिम जांम है रैछ्या, तब पतरसले इनारा सामुनी ठाँड़ है भेरन क्‍योछ,
\v 16 “हे भाईयो, पवित्रशास्त्रको यो लेख पुरो हुनो जरूरी छ: जो दाउदका मुख भटे पवित्र आत्माले यहूदाका बारमें पैली भटे कईनाकों छ्यो जो यीशु पकडूनवालो को खाश आदिमी बनछ्य, यैका बारिमें पैलि भटे कईनाको छ्यो।
\v 17 - किलैकि उकि गिनती हमारा दगाड़ा भैछ और उ यो सेवाका काम में लै हमारा दगड़िया छ्यो।
\v 18 उ आदिमीले अधर्म कि कमैले एक गड़ो मोल ल्हीच, और ख्वाराका बल खितिभेरन उको पेट फुट ग्यो और उका सब आत भ्यार निकलि ग्या।
\v 19 और यरूशलेम में रुनवाला सब यो बात जाणि ग्या। उनेरि अपूनी भाषा में उ गड़ाको नाम हकलदमा' अर्थात उको नाम खूनी गड़ो पड़ ग्यो।
\v 20 - भजनसंहिता में लिख रैछ, 'उक घर उजड़ जालो, और उमें कोई नै रौ और उको पद कोई दुसोरो लि ल्योलो।'
\v 21 येक कारण जतुक दिन तक प्रभु यीशु हमारा दगाड़ा उन- जान रयान - मतलब यूहन्नाका बपतिस्मा भटे लिभेर उका हमारा पास भटे उठाई जान तक जो लोग बराबर हमारा दगाड़ा रयान,
\v 22 इनून में भटे कोई एक हमारा दगाड़ा यीशुका ज्‍यून हुनाको गवाह बनज्यौ।"
\v 23 तब उनुले द्वी आदिमीन ठॉड़ करयान, पैल यूसुफस जो बर-सबा कहलाई जाछो, जैक उप नाम युसतुस छ:, दुसोरो और मत्तियाह,
\v 24 और यो प्रार्थना करछ्य, "हे प्रभु, तुम सब लोगूनका मनस जाणछा, येक कारण तुम हमुन बता कि तुमूलै इन द्वी आदिमीन मे भटे अपून खिन कैस छांटि रैछ,
\v 25 कि उ यो सेवकाई और प्रेरिताई पद लील्यो जैस यहूदा छौड़भेरन न्हैग्यो।"
\v 26 जब उनुले उनेरि नामूनकि परची डालिछ्य,तब उ मत्तियाहक नामकि निकलछ्। येक कारण मत्तियाह इग्‍यार खाश शिष्‍यूनका दगाड़ गिनी ग्यो।
\c 2
\s पवित्र आत्मा को उतूरून
\p
\v 1 जब पेंतेकुस्तको दिन आछ, तै उन सब लोग एक जॉगा में जाँम छ्या ।
\v 2 तब अचानक आकाश भटे आँधीकि जसी अवाज भैछ उले जाँ उन बैठिना का छ्या पुर घर गूँजीग्यो ।
\v 3 और उनुस ऑगाका जसा जिबाड़ा अलग-अलग होभेरन दिखाई दियान और उनूनमें भटे हरेक मै आ भेरन रुक गै।
\v 4 और उन सबुन में पवित्र आत्‍मा भरिग्या, और आत्माले उनून बोलनाकी सामर्थ दिछ उन अलग-अलग भाषाओं में बोलनून लाग्‍यान।
\v 5 यरूशलेम में यहूदी लोग रुन भ्या और यो बखत त्‍यारखिन यरुशलेम में हर देशाका लोग जॉम है रैछ्या
\v 6 जब भौत लोग वां यो देखून खिन आयान कि यां कि है रौ? और वां आ भेरन उनुले सुणछ्य, कि अरे, ईन लोग हमेरि भाषा में बोलून मर्यान।
\v 7 यो देखिभेरन उन चकित है भेरन कुन लाग्यान,"क्‍या इन सब गलील प्रदेशॉक लोग न्‍हातिनी ?
\v 8 फिर यो कि बात छ: कि हमुन मे भटे हरेक लोग इनूस अपूनी बोलि में बोलून सुणि रैछ?"
\v 9 हम जो पारथी, मेंदी, एलामी, मेसोपोटामिया यहूदिया, क्प्पुदुकिया ,पुन्तुस, आशिया,
\v 10 फ्रुगिया, पंफूलिया, मिस्र और लिबियाका प्रदेश जो कुरेनाका आस- पास छन, और इन देशूनका रूनवाला रोम में रूनवाला छन,
\v 11 मतलब यहूदी और यहूदी मत अपनूनवाला, क्रेती और अरबी ले छन, लेकिन अपूनी- अपूनी भाषा में उनूनथै परमेश्वरक सामर्थी कामूनकि चर्चा सुणनूं।
\v 12 और उन सबुनले दंग और घबराभेरन एक दुसरथैं क्योछ, "यो कि हुनमरियोछ ?"
\v 13 लेकिन दुसरूनले हसि करिभेरन क्‍योछ, "उन शराब पीभेरन नशा में चूर है र्यान!"
\s पतरसको भाषण
\p
\v 14 यो सुणिभेरन पतरसले उन इग्यारूनक दगड़ा ठाड होभेरन जोर-जोरले क्‍योछ, "ओ यहूदियो और यरुशलेमाका लोगों, तुम मेरि बातेस ध्‍यानले सुणो।
\v 15 जस तुम समझून मरछ्या इन लोग नशा में नाहातिन, किलैकि येल त रात्तैई छ:।
\v 16 लेकिन यो उ बात छ: जो योएल नबीका जरियाले भौत साल पैली कईनाकि छी -
\v 17 "परमेश्‍वर कूंनान," आखिरी दिनुन में इसो होलो कि मै अपूनी आत्‍मा सब लोगून द्यूंलो ।और तुमारा च्योला-चेली भविष्यवाणी करला और तुमारा जवान दर्शन और बुड़ स्यून देखॉला।
\v 18 और जो लै मेरि सेवा करनान, मै उनुस अपूनी आत्मा दयूंलो, और उन भविष्यवाणी कराल।
\v 19 और मै आकाश में अदबुत और धरति में चिन्ह मतलब खून और आगो और धुओंको बादल दिखूलो।
\v 20 प्रभुका महान और न्यायक दिन उन है पैलि सूरज अन्यार मे और चांद खून जस लाल है जालो।
\v 21 और इसो होलो जो कोई प्रभुको नाम ल्यलो उ उद्धार पालो।
\v 22 ओ इस्रायलियो, यो बातेस सुणो,कि नासरत गौंक यीशु एक इसो आदिम छ्यो, जैस परमेश्‍वरले अपूना तरफ भटे भेजि रॉखछ्यो। उनेरि पछ्याण यो सामर्था और चमतकारॉका काम और चिन्ह प्रगट हुनान, जिनुन परमेश्‍वरले उनारा जरियाले तुमारा सामुनी करिभेरन देखाछ, जस तुम सब खुद जाणछा।
\v 23 और यो यीशुस जो परमेश्‍वरका इच्‍छास पुर करून खिन पकड़ाई ग्‍यो, उनुस तुमूले सूली में लटका भेरन मार दीछ।
\v 24 लेकिन परमेश्‍वरले उनुस मरिन मे भटे दुबाँरा ज्‍यून करछ्य! और मौतस इदुक ताकत नि छी कि उ उनुस ज्‍यून हुन भटे रोक सको।
\v 25 जस हमारा रॉज दाउदले भौत बखत पैली कै रॉखछ्यो, "मै हमेशा प्रभुको तरफ देखनै रूंलो। क्‍याखिन उन म्‍यार सामुनी छन, येक कारण मैस के परेशानी नै है सकनि
\v 26 यो खुशीले मै गीत गाछु, क्याखिनकि परमेश्वर भटे मैस एक नया ऑश मिलछै।
\v 27 उन म्यार प्राणस अधोलोक में नि छोड़ाल, और नै मैस कबर में सड़ून द्याला।
\v 28 क्याखिन तुमूले मैस जीवनको निको बॉट बताछ, और तुम म्यार दगाड़ रैयभेरन मैस खुशीले भर दीछा।"
\v 29 - हे भाईयों, मैं कुलपिता "दाउदका बारि तुमूनथै यो कै सकछूं, क्‍याखिन उ मरि और दफनाई लै ग्‍यो, और उक कबर आज तलक हमारा बीच में छ:।
\v 30 क्याखिनकि उ एक नबी छ्यो लेकिन उन जाणछ्या कि परमेश्‍वरले उक दगाड़ वादा करि रैछ, कि परमेश्‍वर उक वंश भटे एक आदिमीस उक राजगद्दी में बैठाला।
\v 31 और उले हुनि बातुन पैलि देखिभेरन, हमोरो मुक्‍तिदाता ज्‍यून हुनाका बारि में यो सब क्‍योछ, कि उ नै त अधोलोक में छोड़ि जॉलो और नै उस सड़न दी जॉलो।
\v 32 परमेश्‍वरले यो यीशु मसीहस ज्‍यून करछ्य, जैक हम सब गवाह छ:।
\v 33 येक कारण परमेश्‍वरका दैंन हातक तरफ सबुन है ठुलो पद में बैठिनाका छन। परमेश्‍वरले उनुस अपूनी पवित्र आत्‍मा दीछ, और जस परमेश्‍वरले वादा करि रॉखछ्यो, उसिकैं ऐल यीशुले यो हमुन लै दीछ। यो उई छ जो तुम ऐल देख- सुणुन मर्छा।
\v 34 किलैकि दाउद त स्वर्ग में नै चढ़ियो,लेकिन उ अफि कुछो, कि प्रभुले म्यर प्रभुथै क्योछ,
\v 35 म्यारा दैन तरफ बैठ, कि जब तक में त्यारा बैरिन हरा नै द्यू।
\v 36 येक कारण इस्रायलॉक सब लोगून जरुर जाणुन चैंछियो कि परमेश्‍वरले यो यीशुस जैस तुमूले सूली में लटका, उस प्रभु और मुक्तिदाता द्विवै ठैराछ!"
\v 37 जब उन लोगूनले यो बात सुणछ्य, तब उनारा मन भौत दु:खी भ्‍योछ। उनुले पतरस और दुसॉर शिष्‍यून थैं पुछ्छै, "दाज्यू, अब हम कि करनू?"
\v 38 तब पतरसले क्‍योछ, "पाप भटे अपूना मन फिराआ और तुम यीशु मसी की नामले बपतिस्‍मा लि, जैले तुमून माफि मिलेली और तुम पवित्र आत्‍माका बरदान लै पाला।
\v 39 किलैकि यो वादा तुम, तुमेरि औलाद और उन सब दूर-दूराका लोगूनखिन ले छ: जिनून परमेश्‍वर अपूना पास बुलाल।"
\v 40 तब पतरसले भौत लम्बा बखत तलक उनुस गवाही दी- दी भेरन समझाछ कि अपून आपस इन बुर लोगून भटे बचा।
\v 41 और जो लोगूनले उ दिन उनारा बातुन में भरौस राखभेरन बपतिस्‍मा लिछ उनारा दगाड़ मिलीनाका, उनेरि गिनती तीन हजार छी।
\v 42 और खाश शिष्‍यूनथैं यीशुका बारि में सिखनै रुंछ्या उन एक दुसराका दगाड़ भेट-घाट करने रुंछ्या, और एक दगाड़ मिलभेरन खानो ले खांछ्या।और आपस मे मिलभेरन प्रार्थना करछ्या,
\s विश्वासयूनकि संगति
\p
\v 43 हरेक आदिम में डर छा ग्यो, और बहुत आश्चर्य काम और चिन्न शिष्यूनका द्वारा हुनै रयान।
\v 44 सब विश्वासी मिल जुलभेरन रुन भ्या ,और उनारा सब समान लै साजाको छ्यो।
\v 45 और जिनारा पास समान छ्यो, उन उस बेचभेरन जस उनेरि जरूरत हुछी, उस उनूनमें बॉड़ी दीछ्या।
\v 46 और उन रोज एक मन होभेरन परमेश्‍वरका भवन में उछ्या, और घर- घर में यीशुक बलिदान याद करूनखिन रवाटा तोड़ छ्या और निष्पाप मनेले प्रेमले एक दगाड़ा खान खां छ्या,
\v 47 उन परमेश्वरकि आराधना करछ्या, और सब लोग उनून देखभेरन ख़ुशी छ: और जो उध्दार पा जांछ्या, उनून प्रभु हरेक दिन उनूनमें मिला दी छ्या ।
\c 3
\s लूला भिखारी को चंगो हुनो
\p
\v 1 जब पतरस और यहूना ब्याल जै तीन बजे प्रार्थना करून खिन परमेश्‍वरका भवन में जानमरेछ्या।
\v 2 और लोग एक जनमको लुला आदिमीस ल्यून मरेछ्या, जैस उन रोज मन्दिरका सुन्दर नामाका दवाराका पास बैठा दीछ्या कि उ मन्दिर में उन वालानथै भीख माँगौ।
\v 3 जब उले पतरस और यूहन्नास परमेश्वराका भवन मे जान देखछ्य उनूनथै भीख मांगून लागछ्यो।
\v 4 पतरसले और यूहन्नालै उस ध्यानले देखभेरन उथै क्‍योछ, "हमारा तरफ चाँ;"
\v 5 तब उले के मिलनाकी आशले उनारा तरफ देखछ्य।
\v 6 तब पतरसले क्‍योछ, "म्यारा पास सुन-चांदी न्हातिन, पर जो म्यारा पास छ:, उ मैं तैस दिछू। यीशु मसीह नासरीक नामले हिट।"
\v 7 तब पतरसले उक दैंन हात पकड़भेरन उस उठा! और एकदम उक खुटान में हिटनाकि ताकत आ गै।
\v 8 उ उछलून कुदून लागछ्यो, और परमेश्‍वरकि महिमा करनै -करनै पतरस और यूहन्नाका दगाड़ परमेश्‍वरका भवनका भितर ग्‍योछ।
\v 9 सब लोग उस उछल-कुद और परमेश्‍वरकि महिमा करून देखिभेरन,
\v 10 उस पछ्याण लिछ कि यो परमेश्‍वरका भवनका भ्‍यार भटे सुन्दर फाटक में बैठभेरन भीख मांगन्‍यावालो भिखारि छ: और यो घटनाले उन सब भौत दंग और हैरान भ्यान।
\s परमेश्वराका भवन में पतरसोको उपदेश
\p
\v 11 जब उले पतरस और यूहन्नास पकड़िनाको छ्यो, त सब लोगून भौत ताजूब करभेरन उ मंडपक तरफ दौड़यान जैस सुलैमानोको मंडप कईजाछो।
\v 12 यो देखभेरन पतरसले लोगूनथैं क्‍योछ, "ओ इस्रालियों, तुम यैस इतुक हैरानिले किलै चाँनमैरैछा, मानो कि हमुले यैस अपूनी ताकतले या भक्तिले यैस ठीक करछ्य।
\v 13 अब्राहम और इसहाक और याकूब को परमेश्वर, हमारा पूरखान का परमेवश्‍वर लै अपूना सेवक यीशु मसीहा की महिमा करछ्य, जैस तुमूनले पकड़ा दीछ, और जब पिलातुस उस छोड़ना को विचार करछ्य, तब तुमूनले उको विरोध करछ्य।
\v 14 तुमूनले उ पवित्र और धर्मी को इनकार करछ्य, और विनती करछ्य कि तुमून खिन एक हत्यारास छोड़ दी जौ।
\v 15 तुमुले जिन्दगीस दिनवालास मरवा दीछ, जैस परमेश्‍वरले उनुस मरियुन मे भटे ज्‍यून करछ्य, जैक हम सब गवाह छ:।
\v 16 और उका नामेले उ विश्वासाका द्वारा जो उका नाम में छ:, यैस जैस तुम सब देखछा और पछ्याणछा ले हिटनकि ताकत दे। उ विश्‍वासले जो यीशु का द्वारा छ:, यैस तुम सबुनका सामुनि भल- चंगो कर हैछ।
\v 17 "ओ भाइयो, मै जाणछू कि तुम और तुमारा सेपौंनले यो काम नासमझि करियान।
\v 18 लेकिन जो बातुन परमेश्‍वरले अपूना सेवकूनका जरियाले पैलि कै रॉखछ्यो, कि हमोरो मुक्तिदातास दु:ख-तखलीफ उठून पड़ेलि, उस यीशु इसि रीतिले पुर करछ्य।
\v 19 येक कारण अब तुम अपूना मनेंस बदलभेरन परमेश्‍वरका तरफ लौट आ, जैले तुमारा पाप माफ करि ज, और तुम प्रभु का सामुनि पुजि संको।
\v 20 और परमेश्वर यीशुस भेजा जो तुमून खिन पैलि भटे बचुनवालो ठहराई ग्योछ:।
\v 21 जरूरी छ: कि उ स्वर्ग में उ बखत तक रोल जब तक कि उ सब बातून को सुधार नै कर लै जैकि चर्चा पैलि समय में परमेवश्‍वरलै अपूना पवित्र भविष्यदक्तान का मुख भटे कइनाकि छ:।
\v 22 जस मुसाले क्‍योछ, 'प्रभु परमेश्‍वर तुमारा भाई मे भटे म्‍यार जसो एक सेवक ठॉड़ करलो, और जो कुछ लै उ तुमूनथैं कौल, तुम उकि सुणिया।
\v 23 पर हरेक मैस जो उकि बात नि सुणाल उ नांश करी जॉलो।"
\v 24 और शमूएल भटे ली भेरन उका बाद जदुक लै भविष्यदक्तान लै इन दिनून का बारमें बताछ।
\v 25 तुम भविष्यदक्तान कि संतान और वाचाका भागी छा, जो वादा परमेश्‍वरले तुमारा पुरखूनका दगाड़ करि राखिछ्यो, परमेश्‍वरले अब्राहमथैं क्योछ, कि "त्‍यार वंशका जरियाले संसारॉका सब लोग आशीश पाला।"
\v 26 परमेश्‍वरले अपून सेवकस पैलि तुमारा पास भेजछ्‍य, कि तुम अपूना खराब बॉट छोड़िभेरन आशीश पा।"
\c 4
\s महासभा का सामुनि पतरस और यूहन्ना
\p
\v 1 जब पतरस और यूहन्ना लोगूनथैं यो बात करून मरेछ्या, तब थ्वाड़ याजक, परमेश्‍वरका भवनका चौकदार और सदूकी दलॉका थ्वाड़ धर्म गुरु ले इनारा पास आयान।
\v 2 किलैकि उनून देखिभेरन भौत रीश आ रैछी, उन लोगून सिखूनमरेछ्या कि मरिनाका लोग यीशुका जरियाले दुबाँरा ज्‍यून होला।
\v 3 येक कारण उनुले पतरस और यहूनास पकड़भेरन दुसारा दिन तलक जेल में राँछ्य, क्‍याखिन ऐल ब्‍याल है गेछी।
\v 4 फिर लै उ दिन भौत दुसॉर लोगूनले यीशु में भरौस करछ्य और सब विश्वासियोंकि गिनती ऐल लगभग पांच हजार आदिमीनका बारबर हो गै।
\v 5 दुसारा दिन ईसो भ्योछ कि उनारा सरदार और धर्म गुरु और शास्त्री
\v 6 महायाजक हन्ना और कैफा और यूहन्ना सिकन्दर और जतुक महायाजकका घरानाका छ्या सब यरूशलेम मे जाम भ्यान।
\v 7 तब उनुले पतरस और यूहन्नास वां बुलाभेरन बीच में ठॉड़ करिभेरन पुछ्छै, "तुमुले यो काम कैकि सामर्थले और कैक नामेले करछ्य?"
\v 8 तब पतरसले पवित्र आत्‍माका सामर्थले उनूनथै क्‍योछ,
\v 9 "हे महारॉजा, क्‍याखिन हमुले एक कमजोर आदिमी खिन निको करछ्य, येक कारण तुम हमुथै पूछताछ करून खिन पकड़भेरन यां ल्या रैछा।
\v 10 तुम सब और सारा इस्राएली लोग जाणि ली तुमुले जैस सूली में लटकाछ, लेकिन परमेश्‍वरले उनुस मरिन मे भटे ज्‍यून करछ्य, उ आदिमी तुमारा सामुनि ठीक ठाक ठाड़ छ:।
\v 11 यो उई यीशु छ, जैस तुमुले बेकार समझिछ्, लेकिन परमेश्‍वरले उस सबुन है खाश ठैराछ!
\v 12 इनारा अलावा और कैका द्वारा उद्धार नाहातिन; क्याखिनकि स्वर्गक तलि कोई दुसोरो नाम नै दी ग्यो जैका द्वारा हम उद्धार पा सका।
\v 13 उनेरि बात सुणिभेरन यहूदी दंग है ग्‍या कि शिष्य इदुक निडर है भेरन अपूनी बात बतूनान, जबकि उन अनपढ़ और साधारण मैंस छन, तब उनुले समझछ्य कि उन यीशुका दगड़िया छन।
\v 14 और उ निको होईनाका आदिमी उनारा दगाड़ लै ठॉड़ देखिभेरन उनून उनारा खिलाफ के नै कै सक।
\v 15 येक कारण उनुले पतरस और यूहन्नास भ्‍यार जानाको हुकुम दीछ। उक बाद उन सब आपस में बात-चीत करून लाग्‍यान,
\v 16 कि हम इन लोगूनका दगाड़ कि करनू? क्‍याखिन इनारा जरियाले एक देख जाणी सामर्थको काम है र्योछ, जो यां लोगूनका सामुनी छ। और हम लै यैस अनदेखि नै कर सकना।
\v 17 पर हम इनूस डराभेरन कूनू कि तुम फिर यीशुका बारि में कोई ले लोगूनका दगाड़ बात-चीत जन करिया।
\v 18 तब उनुले पतरस और यूहन्नास बुलाभेरन उनुस डरा-धमकाभेरन क्‍योछ, "तुम यीशुक नामले और कोई लोगूनका दगाड़ न बात करिया और नै उपदेश दिया।"
\v 19 लेकिन पतरस और यूहन्नाले उनुस जवाब दीछ, "तुम यो बातको फैसला करा, कि हम परमेश्‍वरका हुकुमका जॉगा में उक बदला क्‍या तुमेरि बातस माननू?
\v 20 क्‍याखिन यो त हम नै कर सकना जो हमुले देखछ सुणछ, उ हम लोगून नि बतां, इसो नै है सकनो।"
\v 21 तब उनुले पतरस और यूहन्नास और ज्यादा डरा, और लोगूनका डरैले उनुस बिन सजा का छोड़ि दीछ। किलैकि शिष्‍यूनका कामस देखिभेरन लोग परमेश्‍वरकि महिमा करनान।
\v 22 उ आदिमीकि जो चंगो होरेछ्यो, उकि उमर चालीस साल है ज्यादा छी।
\s विश्वासयून कि प्रार्थना
\p
\v 23 जब पतरस और यूहन्ना जेल भटे छूटभेरन, तब उन वापिस अपूना दगड़ियानका पास आ भेरन उनुस बताछ कि नेताओंले उनूनथै कि-कि क्‍योछ।
\v 24 तब उनुले एक मन है भेरन जोर-जोरले परमेश्‍वरथैं प्रार्थना करछ्य "हे प्रभु परमेश्‍वर, तुमुले अकाश, धरति, समुद्र और जेलै यैमें छ, उ सब बनाछ।
\v 25 तुमुले पवित्र आत्‍माका जरियाले अपूना सेवक हमोरो पितर दाउदका मुखले क्‍योछ, "संसारॉका लोग लाल-पीलो किलै हुनान? और देश देशाका लोगूनले बेकारेकि बात किलै सोचान?
\v 26 प्रभु और उका मसीहका विरोध मे धरतिका राजा ठाड़ भ्यान, और हाकिम एक दगाड़ जाम हो गया।
\v 27 क्‍याखिन हैरोदेस और पिलातुसले अन्‍य जातिन और इस्रायलियून दगाड़ तुमारा पवित्र सेवक यीशुस मारनाका मक्‍सद करछ्य।
\v 28 कि जो कुछ तुमेरि सामर्थ और इच्छाले ठैराईनाको छ्यो उई करा।
\v 29 अब, हे प्रभु, तुम देखा कि उनुले हमुन कसिकैं डरा। और ऐल तुम हमुन हिम्‍मत दीया कि हम तुमारा बचनस निडर है भेरन लोगून सुणै सकूं।
\v 30 और हमुन यीशुका सामर्थले चमतकार करनाकि शक्ति दीया।"
\v 31 जब उनूनले प्रार्थना कर हलछो, तब उ जॉगा हिलून लागछी और उन सब पवित्र आत्‍मा ले भर ग्‍या। येक बाद उन और लै धीरजले परमेश्‍वरको बचन लोगून बतून लाग्‍यान।
\s विश्वासीनकि सामूहिक जीवन
\p
\v 32 - विश्वास करूनवालाकि मंडलि एक मन और एक चितकि छी, या तक कि उनेरि निजी सम्पति ले उनेरि नै छी, और सब कुछ साजाको छ्यो।
\v 33 और शिष्य भौत सामर्थले प्रभु यीशुका जी उठनाकि गवाही दिनै र्यान और उन सबुनमें भौत दया छी।
\v 34 उनूनमें कोई गरीब नै छ्यो, क्‍याखिनकि जिनारा पास जॉगा या घर छ्यो, उन उनुस बेच-बेचभेरन उन डबलून खाश शिष्‍यून दी दीछ्य,
\v 35 और उन उस जरूरतका हिसाबले आपस में बॉड़ी दीछ्या।
\v 36 यूसुफ नामोको साइप्रसोको एक लेवी छ्यो, जैको नाम शिष्यूनले बरनबास ( अर्थात शान्तिको च्योलो राख राखछ्यो।
\v 37 उक पास थ्वाड़ जमीन छी, उले उस बेचभेरन उ डबल खाश शिष्‍यून दी दियान।
\c 5
\s हनन्याह और सफीरा
\p
\v 1 हनन्‍याह नामोको एक आदिम और उकि घरवाली, सफीराले अपूनी थ्वाड़ जमीन बेचीछ्य।
\v 2 उनुले जमीनका दाम भटे थ्वाड़ डबल अपूना खिन बचा लियान, और यो बात घरवालीस लै मालूम छी, और एक हिस्सा ल्याभेरन शिष्यूनका दी दीछ।
\v 3 पतरसले क्योछ "हे हनन्‍याह! "शैतानले त्‍यारा मन मे यो बात किलै डालछ्य कि तै पवित्र आत्माथै झूठ बोल, और जमीनाका दाम में भटे कुछ भाग अपून खिन राख लै?
\v 4 क्‍या जब तलक उ जमीन बेची नै रैछी उ तेरि न छी, बेचनाका बाद लै क्‍या उन डबल त्‍यार नी छ्या? तब तैले अपूना मन में इसो विचार किलै सोचछ्य? तैले लोगून थै नै, लेकिन परमेश्वर थै झुट बोलछ्य।"
\v 5 यो सब सुणिभेरन हनन्‍याह भिमें खिती ग्यो, और मर ग्यो और सब जिनुले यो बात सुणछ्य, उन भौत डरि ग्‍या।।
\v 6 तब थ्वाड़ जवानूले आ भेरन उ खिन अर्थी बनाछ, और भ्‍यार लिजा भेरन दफना दीछ।
\v 7 येक लगभग तीन घन्‍टाका बाद उकि घरवाली, लै वाँ आछि। उस अपूना घरवालाकि मौतकि बारि में पत्तो नी छ्यो।
\v 8 तब पतरसले ऊथै पुछ्छै, "क्‍या तुमुले जमीन इदुक डबलून में बेचछ्य?" उले जबाब दीछ," होई, इदुक में बेचीछ्य।"
\v 9 तब पतरसले उथै क्‍योछ, "यो कि बात छ:, क्‍या तुम द्वियूनले परमेश्‍वरकि आत्‍माका इम्तिहान लिन खिन एक मन करछ्य? देख, त्‍यार घरवालास दफनून- वाला भ्यार द्वारून में ठाड़ा छन, और उन तैस लै भ्यार लिजाला।"
\v 10 तब उ झट उक खुटॉन में पड़छ्य और उले लै दम तोड़ दीछ। तब दफनूनियानले भितर आ भेरन उस लै मरिनाको पाछ, और भ्‍यार जाभेरन उस लै उक आदिमका दगाड़ दफना दीछ।
\v 11 यो घटनाले पूरी कलीसिया और सब सुणनवाला लोगूनमें डर बैठी ग्यो।
\s चिन और अद्भुत काम
\p
\v 12 शिष्‍यूनका हातूनका द्वारा चिन और चमतकाराका काम लोगून का बीच में दिखाई जाछ्या, और इन सब विश्‍वासी लोग एक मन हो भेरन परमेश्‍वरका भवन में एक दगाड़ जाँम हुछ्या।
\v 13 पर और लोग यो हिम्मत नी हुछी कि उनून में जाँ मिला; तबले लोग उनेरि बड़ाई करछ्या।
\v 14 यीशु में भरौस करन्या लोगूनकि गिनती रोज-रोज बढ़नै जानमरेछी।
\v 15 याँ तक कि लोग अपूना बिमारून चरपाई और पटखाटून में बाट में ल्या भेरन राख दिछ्या, कि जब पतरस आलो तै उकि परछाई लै उनूनमें भटे कै में पड़ि जौ।
\v 16 और यरूशलेमाका आँस-पासका सब गौन भटे लै भौत लोग बिमार और भूत का सताईना का लोगून ल्या-ल्या भेरन जाम करछ्या, और उन सब ठीक कर दी जाछ्या।
\s शिष्यून कि गिरफ्तारी
\p
\v 17 तब महायाजक और उनारा दगड़िया जो सदूकि छ्या जलन लै भरि ग्या
\v 18 और खाश शिष्यून पकड़भेरन जेल में बन्‍द कर दीछ।
\v 19 पर रात में परमेश्‍वरका एक स्वर्गदूतले उनून भ्‍यार निकालभेरन क्‍योछ,
\v 20 जाँ, परमेश्‍वरका भवन में जाभेरन लोगून यो जीवनकि सब बातुन लोगून बता!"
\v 21 येक कारण उन रात्‍तै परमेश्‍वरका भवन में जाभेरन लोगून फिर उपदेश दिन लाग्‍यान। तब महायाजक और उनरा दगड़यान लै आ भेरन महासभास और इस्राएलिनका धर्मगुरून जाम कर्यान, और जेल में यो जबाब भेजछ्य कि उनून याँ ल्याई जौ।
\v 22 लेकिन सिपाईन लै वाँ पुज भेरन उनून जेल में नै पायो, और वापस आभेरन यो बात बताछ।
\v 23 कि हमून लै त जेलॉक द्वार त निकीकैं बन्‍द करिनाको, और चौकदारून लै वाँ भ्यार द्वारून का पास देखछ्य, लेकिन जब द्वार खोल्यान तै भीतर कोई लै नै मिल्यो।
\v 24 जब परमेश्वराका भवनका सरदार और प्रधान याजकूनले यो बात सुणिभेरन फिकर करून लाग्‍यान कि उनारा दगाड़ा कि भ्यो!
\v 25 पर केले आ भेरन उनुस बताछ, "जो लोगून तुमूनले पकड़भेरन जेल में बन्द कर राखिछ्या, उन परमेश्‍वरका भवन में लोगून उपदेश दीन मर्यान!"
\v 26 तब सरदार, दगाड़ जाभेरन, और उनून लि आयान, लेकिन उनुस जबरदसती नै ल्या, क्‍याखिन उन लोगून देखिभेरन डरछ्या काँई लोग हमुनमें पथराव नै कर दिन।
\v 27 उनूनले उनून ल्या भेरन महासभा का सामुनि ठाड़ा कर दीछ; और महायाजकले शिष्‍यूनथैं पुछ्छै,
\v 28 "कि हमुले तुमून धमकैभेरन यो हुकुम नै दियोई कि तुम यीशुका नामेले उपदेश जन दिया? फिरले तुमूनले पूरा यरुशलेम में यो उपदेश फैला दीछ, और तुम हमुन यीशुको खूनको जिम्मेदार बतूछा!"
\v 29 तब पतरस और दुसारा शिष्‍यूनले जबाब दिछ, "हमुन खिन लोगून को हुकुम है ज्यादा जरूरी, परमेश्‍वरको हुकुम मानून हमोरो कर्तव्य छ:।
\v 30 क्‍याखिन हमोरो पुरखूनका परमेश्‍वरले, यीशु मसीहस दुबाँरा ज्‍यून करछ्य, जिनुस तुमूले सूली में लटकैभेरन मार दीछ।
\v 31 और उनुस परमेश्‍वरले प्रभु और मुक्तिदाता ठैराभेरन अपूना दैंन हातक तरफ उंच्‍च जॉगा में बैठा, कि उन इस्रायलियुनस अपूना पापुन भटे मन फिरूनाको मौका और माफि ले दीया।
\v 32 हम सब येक गवाह छ:। उससो पवित्र आत्‍माका लै, जो परमेश्‍वरले अपूना मानन्या वालानस दी रैछ जो उको हुकुम माननान।"
\v 33 यो सुणभेरन उन लाल-पीलो है भेरन उनुस मारुन खिन तैय्‍यार है ग्‍या।
\v 34 पर गमलिऐल नामोको एक धर्म गुरुले जैक सब लोग इज्जत करछ्या, उले सभा में ठाँड़ है भेरन क्‍योछ, "उनुस थ्‍वाड़ देर खिन भ्‍यार करि दीया हुकुम दीछ।
\v 35 येक बाद उले क्‍योछ, " हे इस्रायलीयों, तुम इनारा दगाड़ जेलै करून चंछा, सोच-समझभेरन करिया
\v 36 किलैकि इन दिनून है पैली थियूदास नामोको आदिम यो कै भेरन ठाँड़ उठछै कि मैले कै छूं, और लग-भग चार सौ लोग उक पछिल भ्यान। लेकिन उ मारी ग्यो, उका बाद उका मानन्या वाला तितर-बितर है ग्‍या, और मिट ग्या।
\v 37 उका बाद नाम लिखाईक दिनून में यहूदा गलीली उठछै, ऊले लै कुछ लोग अपूना तरफ कर्यान, उले नाश हो ग्यो और जदुक लोग उस मानछ्या उन सब तितर-बितर हो ग्या।
\v 38 येक कारण अब मैं तुमूथैं कूछू कि तुम इनून है दूर रौ, क्‍याखिनकि अगर यो धर्मो को काम लोगूनका तरफ भटे होलो तै, तब एक दिन यो खतम होजालो।
\v 39 लेकिन अगर यो परमेश्‍वरका तरफ भटे होलो, तब येस कभै नै मिटा सक्ला। इनारा दगाड़ अपूनो व्‍यवहारले इसो नि हो काँई इसो नै हो कि तुम परमेश्‍वरका दगाड़ लड़नवाला ठहरा।"
\v 40 तब उनुले उकी बात मानभेरन यीशुका शिष्‍यून भितर बुलाभेरन चाबुक लग्यान, और उनुस यो हुकुम दीछ, कि अब तुम लोगून यीशुका नामले कोई उपदेश जन दिया।
\v 41 तब शिष्य सभाका बीच भटे येक कारण खुशि हुनै ग्यान, कि हम यीशुका खिन बेईजत हुन लायक ठहरिया।
\v 42 और येक बाद उन हरेक दिन परमेश्‍वरका भवन और घर-घरुन में जाभेरन लोगून यो उपदेश दीछ्या कि यीशु मसीह हमारा मुक्तिदाता छन।
\c 6
\s सात सेवकूनको चुनी जानो
\p
\v 1 उन दिनून में जब विश्‍वासीन कि गिनती बढ़ून लागछी, तब यूनानी भाषा बोलूनवाला और इब्रानी भाषा बोलूनवाला में कुड़कुड़ून लाग्यान, कि हर- रोज सेवकाई में हमेरि विधवाउको ध्यान नै राखि जानो।
\v 2 तब उन बारा शिष्‍यून ले, विश्वासीन की मण्डलीस बुला भेरन क्‍योछ, "देखा, क्‍या हम खानो खिलून-पिलूना का कारणले परमेश्‍वरको उपदेश दिन छोड़ि दियूं?
\v 3 येक कारण तुम अपूनमे भटे सात इस लोगून छांटा, जो होशियार छन और जिनारा पास परमेश्‍वरकि पवित्र आत्‍मा होली उनून चुन ली,कि हम उनून यो काम में ठैरा दे।
\v 4 पर हम त प्रार्थना और वचनैकि सेवा में लाग रूलो।"
\v 5 यो बात उन सबुन निकी लागछी, और उनूनले स्तिफनुस नामोको एक आदमिस जो विश्वासी और पवित्र आत्माले भरिनाको छ्यो, और फिलिप्पुस, और प्रुखुरूस, और नीकानोर, और तीमोन, और परमिनास, और और अन्ताकियावासी नीकुलाउसैस जो यहुदी मत में आ ग्यो छ्यो, चुन लिछ।
\v 6 येक बाद खाश शिष्यूनले उनारा ख्वार में हात राखभेरन प्रार्थना करछ्य,
\v 7 और इसिकैं परमेश्‍वरको बचन फैलनै ग्योछ, और यरूशलेम में शिष्यूनकि गिनती भौत बढ़नै गैछ, और याजकूनको एक भौत ठूलो समाज लै यीशु का मानन्यावाला हो ग्या।
\s स्तिफनुस कि गिरफ्तारी
\p
\v 8 येक बाद स्तिफनुसले, जो उन सात लोगून में भटे एक छ्यो, परमेश्‍वरको अनुग्रह और सामर्थले भरिभेरन लोगून भौत ठुला-ठुला चमतकराका काम करिभेरन दिखूछ्यो।
\v 9 - तब आराधनालय में भटे जो लिबिरतीनोंकि कहलूछ्या, और कुरेनी और सिकन्दकिया और किलिकिया और एशिया का लोगून में भटे एक उठभेरन स्तिफनुसका दगाड़ बहस करून लाग्‍यान,
\v 10 पर उन उक दगाड़ नै जिति सक्या, किलैकि परमेश्‍वरकि पवित्र आत्‍मा स्तिफनुसस दगाड़ा छी।
\v 11 -तब उनुले दुसॉर लोगून भड़काछ जो कुन लाग्यान, " हमुनले स्तिफनुस, मुसाक और परमेश्‍वरका खिलाफ में बुराईकि करून सुणछ्य:।
\v 12 और लोगून, प्रधानून और धर्म गुरुन रीश आछ, और उन सब स्तिफनुस पकड़भेरन महा-सभाक सामुनी लि ग्यान।
\v 13 तब थ्वाड़ लोगूनले झुटि गवाही दिभेरन क्‍योछ, "यो आदिम यो पवित्र जागा और व्यवस्थाका खिलाफ में बोलून नै छोड़नो।
\v 14 क्याखिनकि हमूले यो उस यो कुन सुण रैछ, कि यो यीशु नासरी यो जागास ढा द्योलो, और उन रीतियून बदल द्याला जो मूसाले हमुन सौप रैछ।
\v 15 जब सभाक सब लोगूनले स्‍तिफनुसका तरफ चाँछ, तब उक मूख स्वर्गदूतकि जस चमकदार देखिछ्य।
\c 7
\s स्तिफनुसको भाषण
\p
\v 1 तब महायाजकले क्योछ, "कि यो बात सच्चि छनि?"
\v 2 स्‍तिफनुसले क्‍योछ, "हे महारॉज,और पितरो सुणो! जब हमारा कुल पितर अब्राहम हारान में बसन है पैलि अपूना जनम भूमी मेसोपोटामिया में छ्या, तब महान परमेश्‍वरले उस अपूना दर्शन दिभेरन क्‍योछ,
\v 3 "तैं अपूना बिरादरी और यो देशस छोड़िभेरन उ देश में जा, जो मै तैस दिखूंल।"
\v 4 तब उ कसदियोंक देश भटे निकलभेरन हारान देश में रुन लाग्यान। और यां उक बबाका मरनाक बाद परमेश्‍वर उस यो देश में ल्‍हीग्यान, जां तुम ऐल रुछा।
\v 5 हालाकि उ बखत उ वां परदेशीक समान रुंछ्या, फिर लै परमेश्‍वरले उक दगाड़ यो वादा करछ्य कि मै यो पुर देश त्‍यार वंशेस द्यूंल। उ बखत अब्राहमको कोई च्योलो नै छ्यो।
\v 6 और परमेश्‍वरले ऊथै यो ले क्‍योछ, कि त्‍यार वंश एक पऱाया देश में चार सौ साल तलक परदेशियोंक समान रौल। और वांक लोग उनुस अपूना गुलाम बनाभेरन भौत ज्यादा दु:ख द्याल।
\v 7 फिर परमेश्वरले क्योछ, जै जातिका उन दास ह्वला उनून मैं खुद सजा द्यूंल, और उक बाद उन वां भटे निकलभेरन योई जागा में मेरि सेवा करला।
\v 8 और परमेश्‍वरले अब्राहमका दगाड़ा खतनाको वादा करछ्य! येक बाद अब्राहम भटे इसहाक पैद भ्योछ, और पैद होईनाका अठूं दिन उक खतना भ्योछ। इसहाक भटे याकूब, और याकूब भटे हमार बार कुल पितर पैद भ्‍यान।
\v 9 और कुलपति यूसुफस देखिभेरन जलन करून लाग्‍यान।येक कारण उनुले उस मिस्र जानवालाका हात बेचि दीछ। फिरले परमेश्वर उका दगाड़ा छ्या।
\v 10 पर परमेश्‍वरले यूसुफस सब दु:ख-तकलीफ भटे बचाभेरन मिस्रका राज फिरौनाका नजर में अनुग्रहका और बुद्धि दीछ। तब राजले उस मिस्र और अपूना पुरो घराना में अधिकारी ठैराछ।
\v 11 येक बाद पुर मिस्र और कनान देश में भयंकर अकाल पडछो, यो कारणले हमार पुरखान अनाज नै मिल्यो।
\v 12 लेकिन जब याकूबले सुणछ्य कि मिस्र देश में अनाज छ:, तब उले अपूना च्‍यालान मिस्र देश में पैल बार भेजछ्‍य।
\v 13 लेकिन जब उन दुबाँरा अनाज लिन खिन मिस्र में आयान, तब उले उनुस बताछ कि मै तुमारा भाई यूसुफ छू, और फिरौनस ले युसुफका परिवाराका बारि मे मालुम हो ग्यो।
\v 14 14 तब यूसुफले अपूना भाईन भेजिभेरन अपूना बबा और उनारा नॉनतिनास लै मिस्र में बुलाछ। उनेरि गिनती उ बखत पचहत्‍तर छी।
\v 15 और उन सब मिस्र देश में आ भेरन यूसुफक दगाड़ रुन लाग्‍यान, और सब वाँ मरि ग्‍या।
\v 16 और उनेरि लाशूनस लिभेरन कनान देश में उ कबर में दफनाई ग्‍यान, जैस अब्राहमले चांदी दिभेरन शकेम में हमोरकि च्यालाथैं मोल ली रॉखछ्यो,
\v 17 लेकिन पर जब उ वादाको पुर हुनाको बखत आछ जो परमेश्वरले अब्राहमथै कर राखछ्यो, तो मिस्र में उन लोग बढ ग्या और भौत हो ग्या।
\v 18 तब मिस्र में दुसोरो रॉज बनछो, जो यूसुफस नै जाणनो।
\v 19 उले हमार पुरखूनका दगाड़ इसो खराब बर्ताव करछ्य कि उनुस परेशान है भेरन अपूना पैद होईनाका च्‍यालानस खड़ून पड़छ्य।
\v 20 यो बखत मुसा पैद हो र्योछ। उ परमेश्वराका नजर मे भौते सुन्दर छ्यो। उ तीन मैन तलक अपूना घर में र्योछ।
\v 21 जब उस खिती दीछ, तब फिरौनकि चेलि टिपभेरन अपूना घर ली ग्यैछ और अपूना च्‍योलाका समान उस पालछी।
\v 22 और मुसास मिस्रियूनको पुर ज्ञान-विज्ञानका बारि में सिखाई ग्यो, और उ एक खाश आदिम बन ग्यो।
\v 23 जब मुसास चालीस सालको छ्यो, तब उक मन में आछ कि मैं अपूना इस्रायली भाईनका दगाड़ भेट करू।
\v 24 तब एक यहूदी आदिमका दगाड़ अन्‍याय हुन देखिभेरन उले अन्‍याय करन्या मिस्री आदिमीस येक कारण मार दीछ,
\v 25 कि यैले उक जातिको भाई समजि जॉलो कि परमेश्‍वर येका जरियाले हमुन छुड़ाल, पर उन नै समजिया।
\v 26 जब दुसॉर दिन आपस में लड़ून मरेछ्या, उनारा बीच में आ भेरन उले मेल करूनखिन उनुस समझून लगाछ कि तुम भै-भै है भेरन एक-दुसरस किलै मारन मरेछ्या?
\v 27 तब उनुन मे भटे एकले ऊथै क्‍योछ, "तैस हमोरो न्याय करन्या वाल केले ठैराछ?
\v 28 क्‍या जसीकैं तैले बेलि उ मिस्रीस मारछैं, उसीकैं तैं आज मैस मारुन चांछै?"
\v 29 यो सुणिभेरन मुसा वाँ भटे भाजिभेरन मिध्यान देश में परदेशि है भेरन रुन लागछ्यो। और वां उक द्वी च्‍याला भ्‍यान।
\v 30 जब मुसा वां चालीस साल है जानान, तब परमेश्‍वरले सिनै पहाणका जंगल मे उस जलति झाड़ीका बीच में दर्शन दीछ।
\v 31 ” यो देखिभेरन मुसा दंग रै ग्यो। जब उ उक नजिक ग्योछ, तब परमेश्‍वरले उथै क्‍योछ,
\v 32 "मै त्‍यार पुरखा अब्राहम, इसहाक और याकूबको परमेश्‍वर छूं।" यो सुणिभेरन मुसा डरैले कॉमून लागछ्यो और उस देखनाकि हिम्‍मत नै भ्‍ये।
\v 33 तब परमेश्‍वरले क्‍योछ," नजिक जन अ, पर अपूना जूतो खोल, क्‍याखिन जो जॉगा में तैं ठॉड़ है रौछै, उ पवित्र जॉगा छ:।
\v 34 मैले अपूना लोग जो मिस्र में छन, उनेरि दु:ख-तकलीफ देखि रैछ, और उनुथै जबदस्‍ति काम करन्याकि शिकैतले सुणि छै। उनुस छुड़ूनखिन मै स्‍वर्ग भटे उतरभेरन यां आरयूं। येक कारण मै तैस मिस्र देश भेजलो।"
\v 35 जै मुसास उनूनले यो कै भेरन अस्वीकार करछ्य, कि तैस हमोरो न्याय करन्या सिप्‍पै कैल ठैरा? 'उसै परमेश्वरले अधिकारी और छुणूनवालाले ठैरा भेरन उ स्वर्गदूतका द्वारा भेजछ्य जैले उस झाड़ी में दर्शन दी राखछ्यो।
\v 36 और येलै चमत्कराका काम करिभेरन उनुस मिस्र देश भटे लाल समुदरका बॉट भ्‍यार निकलछ्य़, और उ चालीस साल तलक रेगिस्‍तान में उनोरो नेता लै छ्यो।
\v 37 येक बाद यो मुसाले इस्रायलियून थैं क्‍योछ, "परमेश्‍वर तुमून में भटे म्‍यार जस एक नबी छांटभेरन ठॉड़ करलो।"
\v 38 यो उई मुसा छ: जो जंगल में सभाक बिच उ स्वर्गदूतक दगाड़ा छ्यो जैले सिनै डांण में हमार पुरखूनका दगाड़ बात करिभेरन हमुन नियम लै दीयान।
\v 39 लेकिन हमार पुरखून उन नियमस छोड़िभेरन मिस्र वापिस जान खिन अपूना मन बनाछ।
\v 40 तब लोगूनले उक भाई हारून थैं क्‍योछ, "हमुन खिन इसो देवताकि मूरती बना, जो हमारा अघिल-अघिल हिटो, किलैकि हम नै जाणना कि मुसाक दगाड़ कि भ्योछ, जो हमुन मिस्र देश भटे निकालभेरन यां ल्याछं।"
\v 41 तब उनुले एक बॉछो बनाछ, और उकि मुरति में भेट चढ़ैभेरन अपूना हातक कामून खिन खुशि मनून लागनान।
\v 42 यो सब देखिभेरन परमेश्‍वर नराज हुनान, येक कारण उनुले उनुस दुसारा देवताऊनकि पुज करून खिन छोड़ि दीछ। जस भौत साल पैली परमेश्‍वरका सेवकले लिख राखिछ्यो, "हे इस्रायलियो, जब तुम चालीस साल तलक रेगिस्‍तान में घुमूनमरेछ्या, कि तुमुले मैस अन्न और जानवरोंकि भेट नै चढ़ाई?
\v 43 लेकिन तुम मोलेक और रिफाम देवताऊनकि पुज करूनमरेछ्या, जिनून मूरतियून तुमूले बना रखछय। येक कारण अब मै तुमून बाबुले देश में लिजैभेरन बसूंल।"
\v 44 जब हमार पितर रेगिस्‍तान में छ्या, तब उनारा पास परमेश्‍वरको तम्‍बू ले छ्यो, जैस मुसाले परमेश्‍वरका हुकुमका अनुसार बनाछ।
\v 45 और जब हमार पुरखा यहोशूका दगाड़ यो देश में आयान, और परमेश्‍वरले उनून खिन यांक आदिमीस निकालि दीछ, तब ले परमेश्‍वरको तम्‍बू उनारा दगाड़ छ्यो। और यो तम्‍बू यां दाउद राँजका बखत तलक छ्यो।
\v 46 दाउद में परमेश्‍वरकि दया छी, येक कारण उले बिनती करछ्य, कि मै परमेश्‍वर खिन एक भवन बना सकूं।
\v 47 जैस बाद में उक च्‍योलो सुलेमानले पुर करछ्य।
\v 48 लेकिन परमेश्‍वर आदिमीका बनाईनाका भवन भितेर नै रुन। जसो नबी कुछो:
\v 49 जस धर्म शास्त्र में लिख रैछ, कि परमेश्‍वर इसो कूंछ, "स्‍वर्ग मेरि गद् दी, और धरति मेरि चौकि छ:,तुम मैं खिन कस घर बनाला, और क्या म्यार आराम करून खिन कोई घर है सकछो?
\v 50 क्या यो सब दुनिया मैले अपूना हातले नै बनाई?""
\v 51 "ओ निठूर लोगों, तुम परमेश्‍वरकि बातेस अनसुणी किलै करछा! जस तुमारा पुरखा करछ्या, तुमले उनेरि समान पवित्र आत्‍माका खिलाफ छा।
\v 52 तुमारा पुरखूनले नबीयों में भटे कैस नै सतायो?, उनुले उनुस ले मार दीछ, जिनुले मुक्‍तिदाता यो दुनिया में उनाकि भविष्यबाणी करछ्य। उ मुक्तिदातास पकड़नून और उनारा खूनी अब तुम बन गैछा!
\v 53 और तुमि छा जिनूनले स्वर्गदूतुंका द्वारा ठैराईनाका नियम त पायान, लेकिन उक पालन नै करियो!"
\v 54 blank
\s स्तिफनुस में पथराव
\p 54 यो सब सुणिभेरन वांक सब लोग स्तिफनुस खिन दांत पिसुन लाग्‍यान,
\v 55 लेकिन स्‍तिफनुसले पवित्र आत्‍मा में है भेरन एकटक स्‍वर्गका तरफ चाँभेरन परमेश्‍वरकी महिमा देखीछ। और उले यीशुस परमेश्‍वरका दैंन तरफ ठॉड़ देखछ्य।
\v 56 तब उले क्‍योछ, "देखा, मै स्‍वर्गस खुलिनाको और मसीहस परमेश्‍वरका दैंन तरफ ठॉड़ देखूनमरेयू!"
\v 57 पर उन अपूना कान बन्‍द करिभेरन एक दगाड़ स्तिफनुस में झपटीयान।
\v 58 और उस पकड़भेरन मरुनखिन नगराका भ्‍यार ली ग्‍यान। और मारन्यावालानले अपूना कपाड़ उतारिभेरन पौलुस नामोको जवानका पास राँख राखछ्या। यो पौलुस ले इनारा दगाड़ शामिल छ्यो।
\v 59 जब उन पथरव करून मरेछ्या तब स्‍तिफनुसले प्रार्थना करछ्य, "हे प्रभु यीशु, मेरि आत्‍मास कबूल करिया!"
\v 60 येक बाद उले अपूना घुणाक बल पडिभेरन जोर-जोरले क्‍योछ," हे प्रभु, यो पाप इनूनमें जन लगाया!" और यो कै भेरन उ मरि ग्यो।
\c 8
\s कलीसिया में अत्याचार
\p
\v 1 उ दिन भटे यरुशलेम में भयंकर अत्याचार शुरु भ्‍योछ। और खाश शिष्‍यून छोड़ उन सब यहूदिया और सामरियाका सब प्रदेश में तितर-बितर है ग्‍या।
\v 2 तब थ्वाड़ विश्‍वासियूनले स्तिफनुसस लिजैभेरन दफनाछ और उक खिन शोक करछै।।
\v 3 और यो पौलुसले घर-घर जाभेरन विश्‍वासियूनस पकड़भेरन जेल भितर डाली दीछ।
\s सामरिया में फिलिप्पुस को प्रचार
\p
\v 4 तब जो विश्‍वासी तितर-बितर है रैछ्या, उन घुम-घुमभेरन निकी खबरकी परचार करून लाग्‍यान।
\v 5 और फिलिप्‍पुस, सामरियाका नगर में जाभेरन यीशुका बारि में बतुन लागछो
\v 6 जब लोगूनले फिलिप्पुसका बातून सुणछ्य और उन चमतकारॉका कामस देखछ जो फिलिप्पुसले दिखायान, तब उनुले एक मन है भेरन उक बातुन में ध्‍यान दीछ।
\v 7 किलैकि भौतून में भटे भूत लै निकल्‍यान, और भौत लकवा पड़िनाका और लुला लोग ले ठीक करि ग्या।
\v 8 इसिकैं यो पुर नगर में खुशी आ ग्यै।
\s जादूगर शमौन
\p
\v 9 यो नगर में शमौन नामोको एक आदिम रुंछो जैले अपूना जादू- टुनाले सामरियाका लोगून दंग करि राखिछ्यो, और यो दाव करछ्यो कि मै एक महान आदिम छूं।
\v 10 और नॉन भटे ठुलो सब उक बात मानछ्या, और यो लै कुछ्या, कि इन लोगून में ईश्‍वरकि उ ताकत छ: जो सबुन है ठुलि ताकत कहलूछी।
\v 11 यो जादूगरले आदिमीस भौत पैली भटे भरमै रखछ्य, येक कारण उन येक बात मानछ्या।
\v 12 लेकिन जब उन सब लोगूनले फिलिप्पुसका बात सुणछ्, जो परमेश्‍वरको राज्‍यको और यीशु मसीकी परचार करमरेछ्यो, तब भौत लोगूनले उकि बात में भरौस करिभेरन बपतिस्‍मा लिछ।
\v 13 तब शमौनले लै भरौस करिभेरन बपतिस्‍मा लिभेरन लगातार फिलिप्पुसका दगाड़ रुन लागछ्यो, और सब चमतकारॉका काम और चिन्‍ह देखिभेरन दंग रै जाछ्या।
\s सामरिया में पतरस और यूहन्ना
\p
\v 14 येक बाद जब यरुशलेम में रूनवाला शिष्‍यूनले यो सुणछ्य, कि सामरियूनले परमेश्‍वरको बचनस मानि है, तब उनुले पतरस और यूहन्नास उनारा पास भेजछ्‍य।
\v 15 पतरस और यूहन्नाले सामरिया में आ भेरन यो प्रार्थना करछ्य, कि पवित्र आत्‍मा इन लोगून में आ।
\v 16 क्‍याखिनकि ऐल तलक उनूनमें पवित्र आत्‍मा नै आ रैछी, केवल उनुले यीशु मसीहका नामोको बपतिस्‍मा ली रॉखछ्यो।
\v 17 लेकिन जब पतरस और यूहन्नाले लोगून में हात राँखछ्य, तब उनूनले पवित्र आत्‍मा पाछ।
\v 18 शिष्‍यूनका हात धरते ही पवित्र आत्‍मा मिलि जाछी, यो देखिभेरन शमौन डबल लिभेरन इनारा पास आछ।
\v 19 उले क्‍योछ, "मैस लै यो सामर्थ दीया, ताकी जिनूनमें लै मै हात धरूं, उनुस ले पवित्र आत्‍मा मिल जौ।"
\v 20 लेकिन पतरसले क्‍योछ, "तैं और त्‍यार डबल नांश है जो! क्‍याखिन तैले परमेवश्‍वरको बरदानस डबलूनले खरीदनाको विचार करछ्य।
\v 21 येक कारण तैं येक भागिदार नै है सकनै, किलैकि परमेश्‍वर खिन त्‍यार मन साफ नाहातिन।
\v 22 तैं पश्चाताप करिभेरन अपूना यो गलत कामका कारण परमेश्‍वरथैं माफि मांग!
\v 23 मै देखूनमरेयू कि तैं जलनले भरी रैछ और पापूनका बस में छ:।"
\v 24 शमौनले क्‍योछ, "तुम परमेश्‍वरथैं मैं खिन प्रार्थना करिया, कि जो तुमूले क्‍योछ, उ मै -में नै अ।"
\v 25 जब पतरस और यूहन्नाले लोगून परमेश्‍वरका बारि में बता हलछो, तब उन यरुशलेम वापिस ग्‍यान। और अपूना सफरका दौरान उनुले सामरियाका भौत गौन में निकी खबरकी परचार करछ्य।
\s फिलिप्पुस और कूश देशको अधिकारी
\p
\v 26 येक बाद परमेश्‍वरका दूतले फिलिप्‍पुस थैं क्‍योछ, "उठ, यरुशलेमका गाजा जान बॉटक दक्षिण दिशाका तरफ जा, जां रेगिस्‍तान छ:।"
\v 27 तब फिलिप्‍पुस दक्षिणका तरफ आछ, उ बखत वां इथोपिया देशका एक अधिकारी, जो वांकि महारानीको ठुलो मंत्री और खजांछी छ्यो, परमेश्‍वरकि अराधना करून खिन यरुशलेम आ रैछ्य।
\v 28 उ वापिस अपूना देश जानमरेछ्या, और रथ में बैटभेरन धर्म शास्त्र मे भटे यशायाह नबीका किताब पढूनमरेछ्यो।
\v 29 पवित्र आत्‍मा ले फिलिप्‍पुस थैं क्‍योछ, "अघिल जाभेरन रथका दगाड़-दगाड़ हिट।"
\v 30 फिलिप्‍पुस दौड़भेरन रथका पास ग्योछ, और मंत्रीस यशायाकि किताब पढ़न सुणिभेरन पुछ्छै, "क्‍या जो तुम पढ़णाछा, ऊस समझछा?"
\v 31 उले क्‍योछ, "जब तलक कोई मैस नै समजालो कि येक मतलब कि छ:, तब तलक मै कसिकैं समजि सकछू?" और उले रथ रोकभेरन फिलिप्‍पुसस अपूना दगाड़ बैठाछ।
\v 32 धर्म-शास्‍त्रका जो हिस्‍सा उ पढूनमरेछ्यो उ में इसो लिखनाको छ्यो, कि "ऊस एक कॉटी जानवालो भेड़क समान ली जाई ग्‍यो। और जसीकैं भेड़ उन कुतरीन्या वालाक सामूनी चुपचाप ठॉड़ रुंछ, उसिकैं उ लै सुन्न छ्यो।
\v 33 उस भौत नींच करी ग्यो और उक दगाड़ न्याय नै करी ग्यो। उक वंशकी चरचा को करलो? किलै उक जिन्दगी धरति भटे खतम करी जानमरेछ्।"
\v 34 तब मंत्री ले फिलिप्‍पुस थैं क्‍योछ, "किरपा करिभेरन मैस बता, यां कैक बारि में बात करी जानमरेछ्? यो अपूना बारि में बात करछ्यो या दुसराका बारि में?"
\v 35 तब फिलिप्पुसले उस समझाछ कि यशायाह नबीले भविष्यबाणी करिभेरन इन बातुन यीशु मसीहक बारि में कूनमरेछ्यो। और वाँ भटे लिभेरन फिलिप्पुसले मंत्रीस यीशु की निकी खबर बता।
\v 36 सुणून -सुणूनै जब उन एक पानिका नदी लै पुजीयान, तब मंत्री क्‍योछ, "यां पानि छ। क्‍या मै ऐल बपतिस्‍मा ली लियूं?"
\v 37 फिलिप्पुसले जबाब दीछ, "अगर तुम अपूना पुर मनले विश्‍वास करछा, तब तुम ली सकछा।" यो सुणिभेरन उले क्‍योछ," मै पक्‍को विश्‍वास करछू कि यीशु परमेश्‍वरको च्‍योलो छ।"
\v 38 तब रथस रोकभेरन मंत्री और फिलिप्‍पुस पानि में ग्यान। और फिलिप्पुसले मंत्रीस पानि में डुबाभेरन निकालछ्य, और इसिकैं बपतिस्‍मा दीछ।
\v 39 जब उन पानी भटे भ्‍यार आयान, तब परमेश्‍वरकि आत्‍मा फिलिप्‍पुसस उठाभेरन ली ग्‍यो। मंत्रीले उस फिर नै देख, लेकिन खुश हुनै अपूना बॉट न्हैग्यो
\v 40 और फिलिप्पुसले अपनास अश्‍दोद नामाका जॉगा में पाछ, और कैसरिया पुजून तलक सब नगरुन में परचार करने ग्योछ।
\c 9
\s पौलुसो को ह्रदय परिवर्तन
\p
\v 1 यो बीच में पौलुसस यीशुका विश्‍वासियून डरून और मारनाको भूत सवार छ्यो। उले महायाजकका पास जाभेरन उनुथै इसो लिखत माँगछ्य,
\v 2 कि दमिश्‍क नगर में जो लै यीशुका विश्‍वासी छन, उनुस पकड़भेरन यरुशलेम में ल्या सकूं।
\v 3 जब पौलुस यरुशलेम भटे दमिश्‍क नगराका नजिक पुजिछ्य, तब एकाएक अगाश भटे एक उज्यालो उक चारों तरफ चमकछ्य।
\v 4 तब पौलुस भिंमें खिती पडछो, और उले यो अवाज सुणछ्य "हे पौलुस,हे पौलुस, तैं मैस किलै सतूनमरेछ्य?"
\v 5 तब पौलुसले क्‍योछ, "प्रभु, तुम को छा?" उले जबाब दीछ," मै यीशु छूं, जैस तैं सतूनमरेछ्य।
\v 6 अब उठभेरन नगर में जा, वां मै तैस बतूलो कि तैस कि करून छ।"
\v 7 जो लोग पौलुसका दगाड़ छ्या, यो सब देखिभेरन दंग रैग्या, किलैकि उनुले सिरफ अवाज सुणछ्य और वां कैं नै देखियो।
\v 8 जब पौलुस भिंमें भटे उठछ्य, तब उस के नै देखिनमर्योछ। येक कारण उक दगड़िया उको हात पकड़भेरन दमिश्क में ली ग्‍यान।
\v 9 येक तीन दिन तलक उले नै देखि सकियो और नै खाय-पिय लै।
\v 10 उ नगर में हनन्‍याह नामोको एक विश्‍वासी छ्यो, यैस परमेश्‍वरले दर्शन दिभेरन क्‍योछ, "हनन्‍याह,
\v 11 उठ, सीधी नामाका बॉट में यहूदाका घर जा भेरन पौलुसका दगाड़ भेट करिये, किलैकि उ वां प्रार्थना करछ्यो,
\v 12 और उले अपूना दर्शन में तैस अपून में हात राँखून देखि रैछ, जैले उ दुबाँरा फिर देखून लागी जॉलो।"
\v 13 पर हनन्‍याहले परमेश्‍वरथे क्‍योछ, "प्रभु, मैले भौत लोगूनथैं यो आदिमका बारि में सुण रैछ, कि येले यरुशलेम में तुमारा लोगून भौत दु:ख दी रैछ,
\v 14 और यां लै यैका कारण आ र्योछ!"
\v 15 लेकिन परमेश्‍वरले ऊथै क्‍योछ, "तैं जा, क्‍याखिन मैले उस अन्‍य जातिन, रॉजों और इस्रायलियून सामुनी में लै म्‍यार नाम प्रकट करन्या छांटि रैछ।
\v 16 और मै उस बतूलो कि मैं खिन उस कतुक दु:ख उठून छन।"
\v 17 तब हनन्‍याहले वां जा भेरन पौलुस में हात राखभेरन क्‍योछ, "भाय्‍या पौलुस, प्रभु यीशु मसीह जनुले तैस बॉट में दर्शन दीछ, उनुले मैस लै यां भेजि रैछ, कि तैं दुबाँरा देखून लागो और पवित्र आत्‍मा ले लै भरी जा।"
\v 18 तब एकाएक पौलुसका ऑख भटे खुश्‍यल जस निकलियान और उक बाद उ दुबाँरा देखून लागछ्यो। और उ बखत पौलुसले उठभेरन बपतिस्‍मा लिछ।
\v 19 येक बाद पौलुसले खान खाछ, जैले उस ताकत मिलछ्य। और थ्वाड़ दिनून तलक विश्‍वासियूनका दगाड़ दमिश्‍क में र्योछ
\s दमिश्क में पौलुसका द्वारा परचार
\p
\v 20 और जल्‍दी यहूदियूनका सभाघर में जाभेरन यीशुका बारि में यो परचार करून लागछ्यो, कि उ परमेश्‍वरका च्योलो छै।
\v 21 तब सब लोग यो देखिभेरन दंग है भेरन कुन लाग्‍यान, "कि यो उई न्‍हातिनी , जो यरुशलेम में यीशुका विश्‍वासियून चित्त मारछ्यो? और यां लै यैका कारण आ रौ!"
\v 22 और पौलुसले दमिश्‍ककाँ यहूदियुन भौत सबूत दिभेरन समझाछ, कि यीशु परमेश्‍वरको वादा करिनाका मुक्तिदाता छन, और उन पौलुसका बात गलत साबित नै करि सकिया।
\v 23 येक भौत दिन बाद यहूदियोंल मिलभेरन पौलुसस मारनाको मक्‍सद करछ्य।
\v 24 येक कारण उ नगराका द्वाराका सामूनी दिन रात द्वाब लागभेरन बैठि रुंछ्या, लेकिन पौलुसस उनारा मक्‍सदाका बारि में पत्तो चल ग्यो।
\v 25 और दुसॉर विश्‍वासियूनले उस रात में टोकरी में बैठाभेरन नगराका दिवालाका बॉट भ्‍यार पुजै दीछ।
\s यरूशलेम में पौलुस
\p
\v 26 येक बाद पौलुसले यरुशलेम पुजभेरन विश्‍वासियूनका दगाड़ मिलनाकी कोशिश करछ्य। लेकिन उन सब उस देखिभेरन डरूनमरेछ्या, और उनुस विश्‍वास नै हुनो कि उ लै उनारा समान एक विश्‍वासी छ।
\v 27 लेकिन बरनबास नामोको एक च्योलो अपूना दगाड़ शिष्‍यूनका पास ली ग्योछ, और उनुस बताछ कि परमेश्‍वरले यैस दर्शन दिभेरन बात करछ्य, और यैले भौत हिम्मतले दमिश्‍क में यीशुको परचार करछ्य।
\v 28 येक बाद पौलुस इनारा दगाड़ रूछ्यो, और निडर है भेरन पुर यरुशलेम में यीशुका बातुनका परचार करून लागछ्यो।
\v 29 और पौलुस यूनानी बोलूनवाला यहूदियूनका दगाड़ लै बात-चीत और बहस करने रूछ्यो, लेकिन उन यैस चित्त मारुन चांछ्या।
\v 30 जब विश्‍वासियून यो बातका पत्तो चलछ्य, तब उनुले पौलुसस कैसरिया नामाका बन्दरगाह भटे तरसुस खिन भेज दीछ।
\v 31 येक बाद अत्याचार कम भ्योछ, और यहूदिया, गलील और सामरियाका प्रदेश में विश्‍वासियून शांति मिलछ्य, और प्रभुको डर में चलनै और पवित्र आत्‍माका सहारले बढ़नै ग्‍यान।
\s लुद्दा और याफा में पतरस
\p
\v 32 पतरस सब जॉगान में घुमन-घुमनै लुद्दा नगरॉक विश्‍वासियूनका पास पुजिछ्ययो।
\v 33 वां उस एक बाइ पड़ी आदिम मिलछो, जैक नाम एनियास छ्यो। और उ आठ साल भटे बिमार छ्यो।
\v 34 जब परतसले उथै क्‍योछ, "एनियास, यीशु मसीह तैस निको करनान। उठ, अपूनी सजि उठा!" तब उ झट्ट ठॉड़ उठछ्य।
\v 35 यो देखिभेरन वांक भौत लोग यीशु में भरौस करून लाग्‍यान
\v 36 वांक नजिक याफा नगर में तबिता नामकि एक विश्‍वासी रुंछी, जो दान-धर्मका कामुन में लागी रुंछी।
\v 37 पर इनि दिनान उ बिमार है भेरन मरि गै। और उनूनले उस नवै-धवैभेरन घराका मेलिवॉल कोठरि में पड़ै दीछ।
\v 38 जब विश्‍वासियूनले यो सुणछ्य कि पतरस लुद्दा में छ, तब उनुले एकदम द्वी आदिमीन उस यां बुलून खिन भेजिछ्य।
\v 39 यो सुणिभेरन जब पतरस याफा पुजियान, तब लोग ऊस उ कोठरी में ली ग्‍यान, जां मरिनाकि तबितास राखिनाकि छी, वां सब विधाव स्‍यैनिन पतरसक चारों तरफ ठॉड़ है भेरन डाण मारनै, और उ कपाड़ास दिखून लाग्‍यान, जिनुन तबिताले उनून खिन बनाछ।
\v 40 तब पतरसले सबुनका भ्‍यार करनाका बाद घुणा टेकभेरन प्रार्थना करछ्य, और लाशका तरफ चाँभेरन क्‍योछ, "तबिता, उठ!" और उ ऑख खोलिभेरन बैठि ग्यै।
\v 41 तब पतरसले अपूना हातले सहार दिभेरन ऊस ठॉड़ करछ्य और विश्‍वासियून और विधवाओं बुलाभेरन उनुस दिखाछा कि तबिता ज्‍यून और बिल्‍कुल ठिक-ठाक छ।
\v 42 यो बात सॉर याफा में फैल ग्यै और वांक भौत लोगूनले प्रभु में विश्‍वास करछ्य।
\v 43 और पतरस भौत दिनून तलक वां शिमौन नामोको एक चमड़क काम करन्या आदिमका घर में र्योछ।,
\c 10
\s कुरनेलियुस ले पतरसस बुलवाछ
\p
\v 1 कैसरिया नगर में कुरनेलियुस नामोको एक आदिमी छ्यो, उ रोमी सुबदार छ्यो।
\v 2 उ और उक परिवार धार्मिक और परमेश्‍वरका भक्‍त छ्यो, येक अलावा उ यहूदी गरीब आदिमीन दान दीछ्या और हर बखत प्रार्थना में लागी रुंछ्या।
\v 3 एक दिन छकालका बाद परमेश्‍वरका दूतले कुरनेलियुस दर्शन दिभेरन क्‍योछ, "कुरनेलियुस!"
\v 4 तब उले क्‍योछ, "प्रभु, कि बात छ:?" फिर स्वर्गदूतले क्‍योछ," परमेश्‍वरले तेरि प्रार्थना सुणछ्य, और त्‍यार दान दिनैले उन खुशि छन।
\v 5 येक कारण अब तैं याफा नगर में आदिम भेजिभेरन शमौन जैस पतरस ले कूंनान, उस बुलवा लि।
\v 6 उ चमड़ाका काम करन्या शमौनका घर में रुकि रियोछ, जो समुद्रका किनॉर में छ:।"
\v 7 येक बाद उ स्‍वर्गदूत वाँ भटे न्है ग्यो, और कुरनेलियुसले द्वी दासुन और एक धार्मिक सिप्‍पैस बुलाछ।
\v 8 और उनुस सब बात निकीकैं बताभेरन याफा नगर भेजिछ्य।
\s पतरसको दर्शन
\p
\v 9 जब उन दुसॉर दिन याफा नगराका नजिक पुजनान, उ बखत पतरस अपूना घराका पॉख में प्रार्थना करून खिन ग्योछ।
\v 10 जब छकालका बखत उस भूक लागछ्य और खान पाकूनमरेछ्यो, उ बखत उले यो दर्शन देखछ्य कि
\v 11 उले एक चधरक समान कोई कपाड़ा चारून कुनान भटे लटकी धरति में उन देखिछ्य
\v 12 जैमें धरतीका सब किसमॉका चौपाई, चिड़िया और सब रिगनीया जीव-जन्तु छ्या।
\v 13 तब उले यो अवाज सुणछ्, "पतरस, उठ और उनूस मारभेरन खा।"
\v 14 लेकिन पतरसले क्‍योछ, "प्रभु, नै, मै इसो न कर सकनू, किलैकि मैले कभै अपवित्र और अशुद्ध चीज नै खा रै!"
\v 15 फिर उले यो अवाज सुणछ्य, "जैस परमेश्‍वरले शुद्ध ठैरा रैछ, उस तैं अशुद्ध जन कयो।"
\v 16 तीन बार इसो हुनाका बाद, उ चधर दुबाँरा आकाश में न्है गै।
\v 17 येक बाद जब उ यो दर्शनका बारि में सोचूनमरेछ्यो कि येक मतलब कि होलो, तब कुरनेलियुसॉक भेजिनाको आदिम शमौनका घराका पत्त-पानि लगाभेरन द्वाराका सामुनी ठॉड़ है भेरन पुछून लाग्‍यान
\v 18 "शमौन, जैस पतरस कूंनान, क्‍या उ यांई रुंछो?"
\v 19 तब पवित्र आत्‍माले पतरसथैं क्‍योछ, "देख, तीन आदिम तैस पुछूनान।
\v 20 अब झट्ट उठ और तलि जाभेरन बेहिचक उनारा दगाड़ जा, क्‍याखिन मैंले उनुस भेजि रैछ।"
\v 21 तब उले तलि जाभेरन उनूनथै क्‍योछ, "देख, जैस तुम पूछुनमरेछा, उ मै छूं, तुम यां किलै आ र्येछा?"
\v 22 तब उनुले क्‍योछ, "कुरनेलियुस सुबदार, जो धर्मी छ और परमेश्‍वर देख डरछ्यो, और जैक पुर यहूदी जातिक आदिम इज्जत करनान, उस एक पवित्र स्वर्गदूतले यो हुकुम दी रैछ कि उ तुमून अपूना घर बुलाभेरन बचन सुणो।"
\v 23 यो सुणिभेरन पतरसले उनुस भितर बुलाछ, और उनेरि खातिरदारी करछ्य। तब दुसॉर दिन पतरस और याफाका थ्वाड़ विश्‍वासीले उनारा दगाड़ बॉट लाग्‍यान।
\s कुरनेलियुसका घर में पतरस
\p
\v 24 दुसारा दिन उन कैसरिया पुजियान जां कुरनेलियुस अपूना पुर परिवाराका दगड़ियान दगाड़ उनोरो इंतजार करमरेछ्यो।
\v 25 जब कुरनेलियुसले सुणछ्य कि पतरस पुजि ग्योछ, तब उले जाभेरन पतरसक दगाड़ भेट करछ्य, और उस डोक दीछ।
\v 26 लेकिन पतरसले उस उठाभेरन क्‍योछ, "मैले तुमारा समान आदिम छूं!"
\v 27 तब पतरस उक दगाड़ बात-चीत करने भितेर ग्योछ, और वां भौत लोगून जॉम देखिभेरन कुन लागछ्यो,
\v 28 "तुमले जाणछा कि यहूदियून खिन कोई अन्‍य जातिको दगाड़ रिश्ता राँखून या उनारा घर में जान माना छ, लेकिन परमेश्‍वरले मैस बताछ कि मै कोई आदिमस अशुद्ध नै कूं।
\v 29 येक कारण जब तुमुले मैस बुलाछ, तब मै बेहिचक आयूं। अब बता, तुमुले मैस यां किलै बुलाछ?"
\v 30 तब कुरनेलियुसले क्‍योछ, "आज भटे चार दिन पैली यो बखत, जब मै प्रार्थना करमरेछ्यू, तब एक चमकिला कपाडा पैनीनाको आदिम म्‍यार सामुनी आछ,
\v 31 और उले मैथै क्‍योछ, "परमेश्‍वरले तेरि प्रार्थना सुणछ्य, और त्‍यार दान दिनैले उन खुशि छन।
\v 32 येक कारण कैसे याफा नगर भेजिभेरन शमौन जैस पतरस लै कूंनान, उस यां बुला लै। उ समुद्रक किनॉर चमड़क काम करन्या शिमोनका घर में रुकि रौ।"
\v 33 येक बाद मैले तुमून यां बुला और तुमुले यां आ भेरन बड़ि किरपा करछ्य। अब हम सब यां परमेश्‍वरका सामुनी येक कारण छ कि जो बात उनुले तुमून बता रैछ, हम सब लै उक बारि में जान सका।"
\s पतरसक परचार
\p
\v 34 तब पतरसले क्‍योछ, "अब मेरि समज में निकीकैं आ ग्योछ कि परमेश्‍वर कैका दगाड़ भेद-भाव नै करनो,
\v 35 लेकिन हरेक जातिको आदिम जो परमेश्‍वर देख डरनान और धार्मिक काम करनान, परमेश्‍वर उनुस निको मान्‍नान।
\v 36 तुमून यो बात मालुम छ: कि परमेश्‍वरले यहूदियून पास यीशु मसीहकि जरियाले जो सबुनको प्रभु छन, शांतिको सुसमाचार सुणाछ।
\v 37 तुमूनले यूहन्नाको बपतिस्‍माका बारि में लै सुण होलो, और मालुमले छ: कि परमेश्‍वरले नासरत गौंक यीशुस पवित्र आत्‍मा और सामर्थका दान लै दीछ।
\v 38 उन भलाइक काम करछ्या और उ सबुन जो शैतानका जरियाले परेशान छ्या, निको करने रुंछ्या, किलैकि परमेश्‍वर उनारा दगाड़ छ्या।
\v 39 हम उन सब बातुनका गवाह छ:, जो यीशुले यहूदिया और यरुशलेम में करछैं, और यो यीशुस लोगूनले सूली में चढैभेरन मार दीछ।
\v 40 लेकिन परमेश्‍वरले उनुस तिसॉर दिन मरिन मे भटे ज्‍यून करिभेरन उन लोगूनस दिखाछ जिनुन परमेश्‍वरले पैलि भटे छांटि रखछ्यो।
\v 41 येक हम गवाह छ:, और मरिन मे भटे ज्‍यून हुनाका बाद हमुले उनारा दगाड़ खा-पी।
\v 42 और उनुले हमुन यो हुकुम लै दीछ, कि हम लोगून उनारा बारि में बतूंला और उनेरि गवाही द्यू कि परमेश्‍वरले उनुस ज्यूनको और मरियोंक न्याय करन्या ठैरै रैछ।
\v 43 उनारा बारि में सब नबियों ले गवांही दीछ कि जो लै उनूनमें भरौस रॉखोल, उनुस उनारा जरियाले पापुन कि माफि मिलेलि।"
\s अन्यजातिन में पवित्र आत्मा उतरून
\p
\v 44 जब पतरस बुलूनमर्योछ्यो , तब पवित्र आत्‍मा सब सुणिनवॉलुन में आछ।
\v 45 जो यहूदी विश्‍वासी पतरसका दगाड़ आ रैछ्या, उन यो सब देखिभेरन दंग रैग्या कि पवित्र-आत्‍माको बरदान अन्‍यजातिनले मिलछ्य
\v 46 और उन अलग-अलग बोलि में बोलनान और परमेश्‍वरकि अराधना करून लाग्‍यान तब पतरसले क्‍योछ,।
\v 47 “क्या कोई पानिस रोक सकछो कि इन बपतिस्मा नै पौ, जिनून हमारा समान पवित्र-आत्मा मिलि रैछ?
\v 48 येक बाद पतरसले उनूनथै पानिको-बपतिस्‍मा लिन खिन क्‍योछ, और उनुले पतरस थैं गुजारिश करछ्य कि उ थ्वाड़ दिनून तलक उनारा दगाड़ रौ, और उले उससो करछ्य।
\c 11
\s पतरसका द्वारा अपूना कामून बतून
\p
\v 1 येक बाद शिष्‍यून और दुसॉर यहूदी विश्‍वासियून यो बातको पत्त चलौ कि अन्‍य जातिनले परमेश्वरको वचन मानून लाग्‍यान।
\v 2 जब पतरस उनारा पास यरुशलेम में आछ, खतना करिनाका लोग उका दगाड़ा बहस करून लाग्यान,
\v 3 "तुमुले उनारा घर में जा भेरन खान किलै खाछ, जो यहूदी न्‍हातिन?"
\v 4 यो सुणिभेरन पतरसले उनुस एक-एक बात समझैभेरन बताछ,
\v 5 जब मै याफा नगर में प्रार्थना करमरेछ्यू, उ बखत मैले यो दर्शन देखछ्य कि एक ठुली चधरका समान कोई चीज चारों (कुचों) भटे लटकिनाकी आकाश भटे तलि उछि। और उ ठिक म्‍यार सामुनी आछ।
\v 6 और जब मैले उस निकीकैं देखछ्य , उमे धरतिक सब किसमॉका चौपा, चिड़िया और सब रिगनिया जीव-जन्तु छ्या।
\v 7 और फिर मैले यो अवाज सुणछ्, "पतरस, उठ, इनूस मारभेरन खा।"
\v 8 लेकिन मैले क्‍योछ, "प्रभु, मैले कभै कोई अशुद्ध चीज नै खा राखि।"
\v 9 तब दुसारा बार स्‍वर्ग भटे यो अवाज आछ, "परमेश्‍वरले जैस शुद्ध बना रैछ, तै उस अशुद्ध जन कौ।"
\v 10 तीन बार इसो हुछो, येक बाद सब स्‍वर्ग खिन खिच लिई ग्‍यो।
\v 11 और उ बखत म्‍यार पास कैसरिया भटे भेजिनाका तीन आदिम आयान।
\v 12 तब पवित्र आत्‍मा ले मैथैं क्‍योछ, "बेहिचक इनारा दगाड़ जा।" फिर इन छै विश्‍वासी भाई लै म्‍यार दगाड़ आयान, और हम उ आदिमका घर भितर ग्‍यां।
\v 13 तब उले हमुन बताछ, कि उले स्‍वर्गदूतस अपूना घर में देखछ्य, जैले उथै क्‍योछ, "तैं कैसे याफा नगर भेजिभेरन शमौन जैस पतरसले कूंनान यां बुला।
\v 14 उ तैस इस बात बतालो, जैले तैं और त्‍यार पुर परिवार मुक्‍ति पॉला।"
\v 15 जब मै उनुस यीशुका बारि में बतूनमरेछ्यू, तब पवित्र आत्‍मा उनूनमें आछ, जसीकैं पैली हमुन में आछी।
\v 16 तब मैस उ बचन याद एल जो यीशुले हमुथै कईनाको, कि यूहन्नाले तै पानिको-बपतिस्‍मा दीछ, पर तुम पवित्र आत्‍माको बपतिस्‍मा पाला।
\v 17 जब परमेश्‍वरले उनून उई बरदान दीछ, जो हमुन लै मिलछ्य, तब मै को छूं जो परमेश्‍वरका खिलाफ जांनू? जब परमेश्‍वरले उनारा दगाड़ कोई भेदभाव नै कर, तब मै किलै करू?"
\v 18 यो सुणिभेरन उन शांत है ग्‍या। और उनुले यो कै भेरन परमेश्‍वरकि महिमा करछ्य, "परमेश्‍वरले अन्‍य जातिनले यो बरदान दी रैछ कि उन लै अपून मनेस बदलभेरन अनंत जीवन पा सका!"
\s अन्ताकियाकि कलीसिया
\p
\v 19 येक बाद जो लोग अत्याचारोंक कारणले तितर-बितर है जानान, उन फीनीकि प्रदेश, कुप्रुस द्वीप और अंताकिया तलक पुजि ग्‍या। पर यहूदियुन छोड़ और कैसे ले सुसमाचार नै सुणूछ्या।
\v 20 और थ्वाड़ अन्‍य देशून में रूनवाला विश्‍वासी ले अंताकिया पुजनान। उनुले अन्‍य जातिनले प्रभु यीशुका बारि में बतून लाग्‍यान।
\v 21 प्रभु उनारा दगाड़ छ्या, येक कारण भौत लोग विश्‍वास करिभेरन परमेश्‍वरका तरफ आयान।
\v 22 जब उनारा बारि में यरुशलेमका विश्‍वासियूनका समुदायले सुणछ्य, तब उनुले बरनबासैस अंताकिया भेजछ्‍य।
\v 23 वां पुजभेरन बरनबासले यो देखिभेरन कि परमेश्‍वरले वांक लोगूनमें ले दया करिभेरन उनुस विश्‍वास करून दीछ, उ खुशि है ग्यो। और उले उनारा हिम्‍मत बढ़ून खिन उनुथै क्‍योछ, "तुम पुर मनले परमेश्‍वर में भरौस करून खिन अटल रया।"
\v 24 बरनबास एक निको विश्‍वासी और पवित्र आत्‍माले भरिनाको आदिम छ्यो, जैले उक असरले भौत लोग परमेश्‍वर में भरौस करिभेरन बढ़ियान।
\v 25 येक बाद बरनबास पौलुसस चाँन खिन तरसुस ग्योछ।
\v 26 वाँ भटे ऊस अपूना दगाड़ अंताकिया लिभेरन आछ, और उन द्विवै अंताकिया में एक साल तलक लोगून सिखूनै रयान। यो बखत भटे सबुन है पैली अंताकिया में यीशुका विश्‍वासियून "मसीही" कई ग्‍यो।
\v 27 उ बखत थ्वाड़ नबी यरुशलेम भटे अंताकिया आयान।
\v 28 उनूनमें भटे एक जैक नाम अगबुस छ्यो, पवित्र आत्‍मा में है भेरन कुन लाग्यान कि पुर धरति में अकाल पड़ून वालो छ। (और सच्‍ची में यो अकाल सम्राट क्‍लौदियुसका बखत में पड़छ्य।)
\v 29 तब विश्‍वासियूनले फैसला करछ्य, कि यहूदा प्रदेश में रूनवाला विश्‍वासी भाई- बैनीनकि मधत करून खिन हम डबल जॉम करिभेरन भेजुंला।
\v 30 जस उनुले कै राखिछ्यो, उससो उनुले बरनबास और पौलुसका हात विश्‍वासियूनका प्रधान खिन दान भेजछ्‍य।
\c 12
\s पतरस कि गिरफ्तारी और छुटकारा
\p
\v 1 उ बखत हैरोदेस रॉजले विश्‍वासी समुदायका थ्वाड़ लोगून सतून शुरु करछ्य।
\v 2 उले शिष्‍यून मे भटे यूहन्नाका भाई याकूबस तलवारले कटवा दीछ,
\v 3 और जब उले देखछ्य कि यहूदी यो देखिभेरन खुशि हुनान, तब उले पतरसैस लै पकड़ लिछ।इन दिन अखमीरी रवाटको त्‍यार छ्यो।
\v 4 पतरसस पकड़भेरन जेल में डाली दीछ। और उले ऊस चार-चार सिपाईन चार टुकड़ान में देख-रेख में राँख रॉखछ्यो। येक कारण रॉजले पतरसको न्याय ऐल न कर, लेकिन उ त्‍याराका बाद उक न्याय पुर जनताका सामुनी करूनवाला छ्यो।
\v 5 जब पतरस जेल में छ्यो, तब दुसरा विश्‍वासी लोग उस बचून खिन परमेश्‍वर थैं प्रार्थना करूनमरेछ्या।
\v 6 और जै दिन हैरोदेस पतरसस लोगूनका सामुनी ल्‍यूनवालो छ्यो, उक पैल ब्‍याल पतरसस जंजीरूनले बादछ्य , द्वी सिपै बीच में पड़ि रैछ्या और द्वार लै पैहरेदार छ्या।
\v 7 तब एकाएक परमेश्‍वरका दूत वां आछ, और उ कोठरि में उज्यालो है ग्यो। फिर दूतले पतरसस उठाभेरन उथै क्‍योछ, "जल्‍दी उठ!" और जसीकैं पतरस ठॉड़ उठछ्य, और उक हातेकि जंजीर खुलभेरन भिंमें खिती ग्‍या।
\v 8 और दूतले पतरस थैं क्‍योछ, "अपूनी कमर बादिभेरन जू्त्‍ता पैन और कुरता लगाभेरन म्‍यार पछिल अ।" तब पतरसले इसो करछ्य।
\v 9 जब पतरस उक पछिल-पछिल जानमरेछ्यो, तब उक समज में के नै उनमरेछ्यो क्‍या यो सब हकीकत छी या स्‍यून।
\v 10 जब उन पैली एक और फिर दुसोरो पैहरेदारूनका बॉट तिसर (लुवक) द्वार लै पुजनान, जो कि नगराका तरफ जाछो, तब उ द्वार लै उनून खिन अफी खुलि ग्यो। और जब उन यो बॉट में पुजनान, तब स्‍वर्गदूत पतरसका दगाड़ भटे गैब है ग्यो।
\v 11 तब पतरसले क्‍योछ, "अब मैस यकीन है ग्योछ कि परमेश्‍वरले अपूनो दूत भेजिभेरन मैस हैरोदेसका हात भटे बचाभेरन यहूदियूनकि ईच्‍छा फेल कर है!"
\v 12 तब पतरस यूहन्नाका घर ग्योछ, जैस मरकुस लै कूंनान। वां भौत विश्‍वासी जॉम है भेरन प्रार्थना करूनमरेछ्या।
\v 13 जब पतरसले द्वार खट-खटाछ, तब रूदे नामकि दासी आछ, को छ:?
\v 14 और पतरसका अवाजस पछ्याणभेरन खुशि हुनै बिना द्वार खोलियें भितर गै, और सबुन बतुन लागछी कि पतरस द्वार लै ठॉड़ छ:!
\v 15 यो सुणिभेरन उनुले ऊथै क्‍योछ, "तैं पागल है गेछी।" पर उले और लै जोर दिभेरन क्‍योछ," मै सच्‍ची कूछूं, उ पतरस छ:।" पर उनुले उक बात में भरौस नै करिभेरन उथै क्‍योछ," उ पतरसको स्वर्गदूत होलो।"
\v 16 यो बीच जब पतरस द्वार खटखटूनै रियोछ, तब उनुले द्वार खोलछ्य और पतरसस देखिभेरन दंग रैग्या।
\v 17 लेकिन पतरसले इशॉर करिभेरन उनुस चुप कराछ और बताछ कि परमेश्‍वरले उस जेल भटे कसिकैं भ्‍यार निकालछ्य। फिर उले क्‍योछ, "तुम दुसॉर भाईनस खबर भेजि दिया कि मै जेल भटे भ्‍यार आ गयू।" येक बाद पतरस वाँ भटे दुसर जॉगा खिन न्है ग्यो।
\v 18 रात्‍तै जब सिपाईनले पतरसस जेल में नै पायो, तब उनूनमें हड़-बड़ाहट मचि गै कि पतरसका दगाड़ कि भ्यो।
\v 19 तब हैरोदेसले पतरसस सब जॉगा में खोजी छ:, और जब उ नै मिलो तब उले अपूना सिपाईन धमकाभेरन पतरसका बारि में फिर पुछ्छै। जब उनुले के जवाब न दी सकिया, तब उले इन सिपाईन मरवा दीछ, और उ यहूदिया छोड़भेरन कैसरिया मे रून लागछ्यो।
\s हेरोदेसकि मौत
\p
\v 20 हेरोदेश सूर और सैदाका लोगून भटे भौत नाराज छ्यो। येका कारण उन एक मन है भेरन उका पास आयान, और बलास्तुसैस जो राजको कर्मचारी छ्यो मनाभेरन मेल- मिलाप करून चांछ्यो: किलैकि राजका देश भटे उनारा देशोको पालन- पोषण हुछ्यो।
\v 21 थ्वाड़ बखतका बाद हेरोदेश बटी-बाटीभेरन अपूना रॉज-गद्दी में बैटभेरन भाषण दिन लागछ्यो।
\v 22 उक बातुन सुणिभेरन वांक लोग जोर-जोरले कुन लाग्‍यान, "यो कोई आदिमीकि नै, पर ईश्‍वरकि अवाज छ:!"
\v 23 और एकाएक परमेश्‍वरको दूतले हैरोदेसैस मॉर दीछ, किलैकि उले परमेश्‍वरकि महिमा नै करि। उक आंग में किड़ा पड़ि ग्‍या, और उले दम तोड़ दीछ
\v 24 लेकिन परमेश्‍वरको बचन बढ़नै और फैलनै ग्‍यो।
\v 25 जब पौलुस और बरनबासले अपूनि सेवा पुरी करि हलछि, तो यूहन्नास जैस मरकुस ले कूनान अपूना दगाड़ लिभेरन यरूशलेम लौटियान।
\c 13
\s बरनबास और पौलुसको भेजि जानो
\p
\v 1 अंताकियाका कलिसीया मे कई नबी और उपदेशक छ्या, जसीक बरनबास और शमौन जो नीगर कहलाइछ्यो: और लूकियुस कुरेनी, और चौथाई देशोको राज हेरोदेशोको दूधभाई मनाहेम, और पौलुस।
\v 2 एक दिन जब इनुले बरनबास और पौलुसका दगाड़ बर्त राखभेरन प्रभु परमेश्‍वरकि अराधना करूनमरेछ्या, उ बखत प्रभु परमेश्‍वरकि आत्‍मा ले उनुस बताछ, "मै बरनबास और पौलुसस एक खाश कामका कारण बुलूनमरेयू, येक कारण तुम उनुस यां भेट ठैराभेरन भेजिया।"
\v 3 तब उनुले बर्त और प्रार्थना करिभेरन पौलुस और बरनबास द्विनका ख्‍वार में हात राखभेरन उनून भेजछ्‍य।
\s पौलुसको पैल परचार -यात्रा
\p
\v 4 इसिकैं परमेश्‍वरकि आत्‍माका जरियाले बुलाई बरनबास और पौलुस पानिका जहाजले कुप्रुस द्वीपका तरफ ग्यान।
\v 5 कुप्रुस में सलमिस नामाका जॉगा में पुजभेरन यहूदी लोगूनका सभा-घर में जाभेरन परमेश्‍वरको बचन लोगून बतून लाग्‍यान। यूहन्ना उनोरो सेवक छ्यो।
\v 6 यो द्वीप में सब जॉगा जानाका बाद उन पाफुस आयान, वां उनेरि भेट बर-येशु नामोको एक यहूदी जादूगरका दगाड़ भैछ,
\v 7 जो वांक राजपालका दगाड़ रूछ्यो। राजपाल एक निको आदिम छ्यो, और उ बरनबास और पौलुसस बुलाभेरन परमेश्‍वरको बचन सुणुन चांछ्यो।
\v 8 लेकिन इलीमास टोन्हे ले किलैकि योई उक नामोको मतलब छ:, उनारा खिलाफ छ्यो, और उ राजपालस परमेश्‍वर में भरौस करून भटे लै रोकून चांछ्यो।
\v 9 तब परमेश्‍वरकी आत्‍मा पौलुस में आछ, और उनुले उस चाँभेरन क्‍योछ,
\v 10 "तैं शैतानकि औलाद छ, तैं बेईमान और ध्वकाबाज छ, और हरेक निको बातुनको दुश्‍मन लै छ! क्‍या तैं परमेश्‍वरकि निकी बात गलत बतून भटे नि सुधरलै?
\v 11 अब प्रभु तैस सजा द्याल। तैं कॉणा है जालै और थ्वाड़ बखत तलक तैं सूरजको उज्यालो लै नि देखि सकलै!" और उ बखत उक ऑखाका सामुनी अन्‍यारो है ग्यो और उ फिर लाचार है भेरन इथकै-उथकै टटोल-टाटोल करून लागछ्यो कि कोई उक हात पकड़भेरन उस ली जा दियो।
\v 12 यो घटना देखिभेरन राजपालले भरौस करछ्य, क्‍याखिन उ परमेश्‍वरको बचन सुणिभेरन दंग रै ग्यो।
\s पिसिदिया का अन्ताकिया में
\p
\v 13 येक बाद पौलुस और उक दगड़िया नावले पाफुस भटे पेरगे नामाका नगर में पुजनान। वाँ भटे यूहन्ना उनुस छोड़िभेरन यरुशलेम लौट ग्यो।
\v 14 पौलुस और बरनबास वाँ भटे अघिल पिसिदिया प्रदेशका अंताकिया नगर में पुजनान, और आरामका दिन यहूदियूनका सभा-घर में जाभेरन बैठी ग्‍या।
\v 15 और धर्म-शास्‍त्र में ब्यवस्था और भविष्यवाणियूनकि किताब पढ़ी जानाका बाद अधिकारिनले वांक लोगूनको जोश बढ़ून खिन उनुथै क्‍योछ कि अब तुम के क।
\v 16 येक कारण पौलुसले उठभेरन लोगून चुप रुनखिन इशॉर करिभेरन क्‍योछ, "इस्रायली भाइयो और परमेश्‍वरस मानन्या दुसॉर लोगों, सुणो!
\v 17 तुम सब जाणछा कि परमेश्‍वरले हमुन खिन कि-कि करछ्य। उनुले हमार पुरखान दुसॉर लोगों भटे अलग करिभेरन उनारा दगाड़ एक वादा करछ्य। हमारा पुरखा मिस्र देश में परदेशी हो भेरन रूछ्या, और उनेरि गुलामी भटे निकाल लायान।
\v 18 और उन चालीस सालून तक जंगल मे उनेरि मधत करनै रयान।
\v 19 और परमेश्‍वरले कनान देश में उनून खिन सात जातिनका लोगून नांश करिभेरन उ देश चार सौ पचास सालून में हमारा पुरखूनका कब्‍जा में दी दीछ।
\v 20 - येक बाद परमेश्वरले उनूनखिन शमूएल नबी नेता ठैराछ।
\v 21 तब लोगूनले अपूना खिन एक राँजका मांग करछ्य। और परमेश्‍वरले चालीस साल खिन बिन्यामीनक कुल में भटे कीशक च्योलो शाऊलस उनोरो रॉज बनाछ।
\v 22 फिर उस अलग करिभेरन दाउदस रॉज बनाछ। जैक बारि में उले गवाही दीछ, " मैस एक आदिम यिशैक च्योलो दाउद मेरि मनसा अनुसार मिल ग्यो, उई मेरि सारि मनसा पुरि करोलो।"
\v 23 येका वंश मे भटे परमेश्वरले अपूना कूनाक अनुसार इस्राएलका पास एक मुक्तिदाता यीशु भेजछ्य।
\v 24 यीशुको काम शुरु हुन है पैली यूहन्ना बपतिस्‍मा दिनवाला ले सब इस्रायली लोगून मन फिराव और बपतिस्‍मा लिन खिन क्‍योछ।
\v 25 जब यहुन्ना अपूनि सेवक पुरि करून में छ्यो,उले क्‍योछ, "तुम मैस जो समझछा मै उ न्हैतिनू। मै मुक्तिदाता न्हैतिनू। लेकिन सुणा! उन म्‍यार बाद उन छन, और मै त उनोरो जूत्‍ताको तानो ले खोलनाको लायक न्हैतिनू।"
\v 26 और भाइयो, अब्राहमका संतानो और परमेश्‍वरस देखभेरन डरछा तुमारा पास यो, मुक्‍तिको वचन भेजी ग्यो।
\v 27 यरुशलेमाका लोगूनले और उनारा नेताओंले यीशुस न अपनाई। और उनुस मौतकि भयंकर सजा दिलवाभेरन अनजान में उं सब भविष्‍यवाणियून पुर करछ्य जो हर हफ्ता में सभाघर में धर्म-शास्‍त्र मे भटे पढ़ी जांछी!
\v 28 लोगूनले राजपालका सामुनी यीशु की कोई लै गलती साबित न करि सकिया, फिर लै उनुले उथै यीशुस मौतकि सजा दिन खिन जोर करछ्य।
\v 29 और उनुले जस मुक्‍तिदाता बारि में धर्म-शास्‍त्र में लिखिनाकि छ, उ सब पुर करिभेरन उक लाशस दफनाछ।
\v 30 लेकिन परमेश्‍वरले तिसॉर दिन उनुस मरिन मे भटे फिर ज्‍यून करछ्य!
\v 31 येक बाद उनुले भौत लोगून अपूनो दर्शन दीछ, जो उनारा दगाड़ गलील भटे यरुशलेम आ रैछ्या। और अब यो लोग औरून खिन गवाह छन।
\v 32 अब हम यो निकी खबर तुमून लै सुणूंनू कि परमेश्‍वरले हमारा पुरखूनका दगाड़ जो वादा करि रॉखछ्यो, उ पुर करि है!
\v 33 कि परमेश्वर ले यीशुस ज्यून करिभेरन, उई वादा हमेरि संतान खिन पुरि करछ्य; जसो दुसोरो भजन में ले लिख रैछ, 'तैं मेरो च्योलो छ: ; आजै मैले तैस जन्म दी रैछ।'
\v 34 और येक यो रीतिले मरिन में भटे ज्यूनका बारि में ले कि उ कभे नै सड़ो, उले इसो क्योछ, 'मैं दाऊदमें पवित्र आत्मा और अटल किरपा तुमून मे करूलो।
\v 35 येक कारण उले एक और भजन ले क्योछ, 'तैं अपूना पवित्र जनेस सड़ून नै द्यलै
\v 36 किलैकि दाऊद त परमेश्वरकि इच्छाका अनुसार अपूना बखत मे सेवा करभेरन मर ग्यो, और अपूना पुरखान में मिल ग्यो, और उ सड़ ले ग्यो।
\v 37 पर जैस परमेश्वरले ज्यून करछ्य, उ सड़ून नै पायो।
\v 38 हे भाइयो, तुम यो बात निकीकै समजि लि कि उका द्वारा पापुनकि माफिको सुसमाचार तुमून दी जाछो।
\v 39 और जिन बातुनको तुम मुसाकि नीयमका द्वारा निर्दोश नै ठैर सकना, उनूनमे सब में हेरक विश्वास करूनवाल उक द्वारा निर्दोश ठैरछो।,
\v 40 सचेत रौ कांई इस नै हो कि जो भविष्यवक्ताऊंकि किताब में आ रैछ, तुमून मे ले आ पड़ो।
\v 41 ' हे बुराई करूनवालो, देख, और चकित हो जा और दूर जा; किलैकि मैं इन दिनून में उ काम पुर करनवालो छूं, जैक बारि अगर कोई तुमूनथैं उकि चर्चा करो, त तुम कभे विश्वास जन कर्या।"
\v 42 येक बाद जब पौलुस और बरनबास सभा-घर भटे भ्‍यार उनान, तब लोगूनले उनुथै बिनती करछ्य कि तुम इन बातुन अघिल आरामाका दिन लै बताया।
\v 43 और उ दिन सभा-घर भटे छुटनाका बाद भौत लोग उनारा दगाड़ आ ग्‍या। फिर पौलुस और बरनबासले उन लोगूनथैं क्‍योछ कि तुम यीशु में भरौस करून में बढ़नै रो।
\s पौलुस द्वारा अन्यजातिन में परचारकि शुरूवाद
\p
\v 44 अघिल आरामाका दिन सभा-घर में पौलुस और बरनबासकि बात सूणूनखिन भौत भीड़ जॉम है गै।
\v 45 इदुक ज्यादा भीड़ देखिभेरन यहूदी नेता पौलुस और बरनबास देखि रीश करून लाग्‍यान, और पौलुसका बेईजती करनै पौलुसका बातुनका खिलाफ बोलून लाग्‍यान।
\v 46 तब पौलुस और बरनबासले निडर है भेरन उनुथै क्‍योछ, "जरुरत यो छ: कि पैलि परमेश्‍वरको बचन तुमून सुणाई जानो , क्‍याखिनकि तुम परमेश्‍वरका लोग छा, लेकिन तुम यो नै चांना और अपनास स्‍वर्गका खिन तैय्‍यार नै करना। येक कारण अब हम तुमारा बदाल दुसॉर लोगून यो बतूनू।
\v 47 कि लैकि प्रभु परमेश्‍वरले हमुन धर्म-शास्‍त्र में यो हुकुम दी रैछ, "मैले तुमून दुसॉर जातिक लोगून खिन अन्‍याराका बीच में उज्यालो जस बना रैछ, जैले दुनियॉका सब लोगून मुक्‍ति मिलि सको।""
\v 48 जो अन्य-जातिनका लोग वां छ्या, उन सब भौत खुशि है भेरन परमेश्‍वरकि अराधना करूनमरेछ्या। और जतुक लोगून परमेश्‍वरले छांट राखछ्यो, उन पौलुसका बात मानभेरन यीशु में भरौस राँखून लाग्‍यान।
\v 49 इसिकैं सॉर प्रदेश में परमेश्‍वरको बचन फैल ग्यो।
\v 50 पर यहूदियूनका नगरॉक ठुल-ठुल नेताऊनले और कुलीन स्यैनिनले लोगून भड़काछ, और पौलुस और बरनबासका खिलाफ उपद्रव कराभेरन उनून अपूनि सीमा भटे निकाल दीछ
\v 51 तब पौलुस और बरनबासले उनारा खिलाफ गवाही दिन खिन अपूना खुटाकि धूल झाड़ी दीछ, और इकोनियुम नामाका नगर में जानै र्यान।
\v 52 उन और दुसॉर विश्‍वासी खुशी और पवित्र आत्‍मा ले भरिनाका छ्या।
\c 14
\s इकुनियुस में पौलुस और बरनबास
\p
\v 1 एक इसी घटना इकुनियुम नगर में ले भैछ, वां पौलुस और बरनबासले यहूदियूनका सभा-घर में जाभेरन इसो जोरदार परचार करछ्य, जैस सुणिभेरन यहूदी और यूनानी भौत ज्यादा लोग यीशुक विश्वासी बन ग्‍या।
\v 2 पर जो यहूदियूनले पौलुसकि बात में विश्‍वास न करि, उनुले दुसॉर लोगूनले इनारा खिलाफ भड़काछ।
\v 3 लेकिन पौलुस और बरनबास भौत बखत तलक वां र्यान और निडरहै भेरन यीशुका बचनको परचार करने र्यान। और उनारा चमतकारले परमेश्‍वरले लोगून दिखाछ कि उनोरो परचार सच्‍ची छ।
\v 4 वांक जनताका द्वी धड़ है ग्‍या। थ्वाड़ लोग पौलुसका तरफ छ्या, और थ्वाड़ यहूदियूनका तरफ लै छ्या।
\v 5 लेकिन जब पौलस और बरनबासका खिलाफवॉला दलका लोगूनले उनुस पथराव करनाकि कोशिश करछ्य,
\v 6 .- तब उन वाँ भटे भाजि ग्‍या और लुकाउनिया प्रदेश में लुस्‍त्रा, दिरबे और उक ऑश-पासका प्रदेशों में भाजि ग्या।
\v 7 और वां परमेश्‍वरको बचनको परचार करून लाग्‍यान।
\v 8
\s लुस्त्रा और दिरबे में
\p 8 लुस्‍त्रा नगर में उनुले एक आदिम देखछ्य, जो जनम भटे लुलो छ्यो, और कभै नै हिट सकछ्यो।
\v 9 उ पौलुसको परचार ध्‍यानले सुणूनमरेछ्या, और जब पौलुसले देखछ्य कि यो मेरि बात में भरौस करछ्यो,
\v 10 तब उले उथै क्‍योछ, "उठभेरन ठॉड़ हो!" यो सुणिभेरन उ एकदम ठॉड़ है भेरन घुमून लागछ्यो।
\v 11 जब वांक लोगूनले देखछ्य कि पौलुसका कुन पर उ लुलो आदिम निको है ग्यो, तब उन सब आपस में कुन लाग्‍यान कि इन आदिमीका रूप में देवता हमारा बीच में आ र्यान!
\v 12 उनुले पौलुसका नाम "हिरमेस" और बरनबासका नाम "ज्यूस" राँखछ्य जो उनारा खाश देवता छ्या।
\v 13 उ नगराका भ्‍यार ज्यूस देवताको तक मंदिर छ्यो। वांक पुजारिले जब यो सुणछ्य, तब उ फुलमाल और बल्द लिभेरन खूब भीड़का दगाड़ उनेरि पुज करून खिन वां आछ।
\v 14 जब पौलुस और बरनबासले यो सुणछ्य, तब उन जोर-जोरले कुन लाग्‍यान,
\v 15 "हे भाइयो, तुम यो कि करुनमरैछा, हम कोई देवता न्हैतिनू! हम लै तुमारा जस साधारण लोग छ! यां तुमून यो बतून खिन आरयां कि इन सब फालतू बातुन छोड़िभेरन ज्‍यून परमेश्‍वरको बचनका अनुसार हिटो, जैले यो धरति, आकाश और जे लै यैमें छ, उ सब बना रैछ
\v 16 उनुले पुराना बखत में सब लोगून अपून- अपून बॉट में हिटून दीछ।
\v 17 फिरले उन अपूना निको कामूनका जरियाले अपूनी गवाही दिनै र्यान। उन हमुन खिन आकाश भटे द्यो और अपून- अपून बखत में हरेक फसलुन पैद करनान। उन हमुन अन्न दिभेरन हमेरि भूक मिटूनैं और उन हमारा मन में सुख-संतोष दीनान।
\v 18 फिरले पौलुसले इन सब बातूनका बाद बड़ मुश्‍किलले उनुस अपूनी पुज करून भटे रोकछ्य।
\v 19 लेकिन थ्वाड़ बखत बाद अंताकिया और इकुनियुम भटे थ्वाड़ विरोधी लोग वां लै आयान। और उनुले आ भेरन उ जनतास इनारा खिलाफ भड़कै भेरन अपूना दगाड़ मिला लिछ। और इनुले पौलुसस पकड़भेरन नगराका भ्‍यार लिजैभेरन पथराव करछ्य, कि जब उनुले समजिछ् कि यो मरि ग्योछ, तब उन उस छोड़िभेरन न्‍हैग्‍या।
\v 20 पर जब विश्‍वासी पौलुसका चारों तरफ जॉम भ्‍यान, तब पौलुस ठिक है भेरन उठछ्य, और नगराका भितर ग्योछ। दुसारा दिन पौलुस बरनबासका दगाड़ दिरबे नगर में ग्‍यो।
\s सीरियाका अन्ताकिया खिन लौटून
\p
\v 21 और वां लै उनुले परमेश्‍वरकि निकी खबरकी परचार करछ्य, जैले भौत लोग विश्‍वासी बन ग्‍या। येक बाद उन लुस्‍त्रा और इकुनियुमका बॉट पिसिदियाका अंताकिया में लौटभेरन आ ग्‍या।
\v 22 और उन सब जॉगा में विश्‍वासियूनको भरौस बढ़ूंछ्या और उनुस सिखूंछ्या कि जब तलक यीशु दुबाँरा आ भेरन अपूनो राज्‍य पुर नै करना, तब तलक हमुन भौत ज्यादा दु:ख मुशीबत सहन पड़ोलो।
\v 23 और उनुले हरेक कलिसीया में उनूनखिन धर्मगुरू ठैरायान, और बर्तका दगाड़ प्रार्थना बिनती करिभेरन उनुस परमेश्‍वरका हात में सौंप दीछ।
\v 24 येक बाद उन पंफुलिया नगर में पुजनान।
\v 25 और वां पेरगे नगर में निकी खबरकी परचार करनाका बाद अत्तालिया आयान।
\v 26 वाँ भटे उन पानिका जहाजले अंताकियाका तरफ ग्यान, जां उनुस परमेश्‍वरले यो कामका खिन भेजछ्य। और अब उनुले यो काम पुर करि छ:।
\v 27 वां पुजभेरन उनुले विश्‍वासियूनकि सभा बुलाभेरन उनुस बताछ, कि परमेश्‍वरले हमारा जरियाले कि-कि काम करियान, और कसिकैं अन्‍य जातिनका लोगून खिनले भरौस करून शुरुवाद करछ्य।
\v 28 फिर उन वां भौत बखत तलक उनारा दगाड़ रयान ।
\c 15
\s यरूशलेम कि सभा
\p
\v 1 बाद थ्वाड़ यहूदी लोग अंताकिया में आ भेरन लोगून यो सिखून लाग्‍यान, "अगर मुसाका नियमाका अनुसार तुमोरो खतना नै होईनाको हो, तब तुमून मुक्‍ति नै पा सकना ।"
\v 2 लेकिन पौलुस और बरनबास यो बात खिन उनारा दगाड़ सहमत नि छ्या। और यो बातका बारि में उनेरि बहस शुरु हो गै। आखिर में यो फैसला भ्‍योछ कि पौलुस और बरनबासका दगाड़ थ्वाड़ अंताकियाका लोग यरुशलेम जाभेरन खाश शिष्‍यूनको दगाड़ येक बारि में पुछॉला।
\v 3 तब वांक लोगूनले उनुस विदा करछ्य। और उन फीनीकि और सामरी प्रदेश भटे जान बखत वांक विश्‍वासियून लै यो बतूनै ग्‍यान कि अन्‍य जाति ले यीशु में भरौस करून लाग्यान। यो सुणिभेरन वांक लोग भौत खुशि भ्‍यान।
\v 4 जब उन यरुशलेम पुजनान, तब वांक विश्‍वासियूनले उनोरो स्‍वागत करछ्य। उक बाद पौलुस और बरनबासले उनुस बताछ कि परमेश्‍वरले उनारा जरियाले कि-कि काम करियान।
\v 5 थ्वाड़ फरीसी दलका लोग जो यीशु में भरौस करछ्या, ठॉड़ है भेरन कुन लाग्‍यान, "हमुन नया विश्‍वासियूनथैं कुन छ, कि उनोरो खतना हुन चैंछ्यो और उनुले मुसाका नीयमको पालनले करून चैंछ्यो।"
\v 6 तब येक बारि में बात करून खिन खाश शिष्य और विश्‍वासियूनका समुदायका अधिकारी जॉम भ्‍यान।
\v 7 जब भौत बहस है गै, तब पतरसले ठॉड़ है भेरन क्‍योछ, "भाइयो, तुमून पत्तो छी कि थ्वाड़ बखत पैली परमेश्‍वरले मैस चुनछ्य, कि जो यहूदी नि छ्या, मै उनुस लै यीशुकी निकी खबर बतूंछ, ताकी उन ले यो सुणिभेरन यीशु में भरौस राँख सको।
\v 8 और परमेश्‍वरले उनुस अपूना पवित्र आत्‍मा दिनाका जरियाले (जसीकैं उले हमूले लै पवित्र आत्‍मा दी रैछ) यो दिखाछ कि मै अन्‍य जातिन छांटभेरन उनुस ले प्रेम करछू।
\v 9 परमेश्‍वर खिन हमारा और उनारा बीच में के फरक नाहातिन। जसीकैं उनुले हमारा पाप माफ कर्यान, उसिकैं उनारा पाप लै माफ कर्यान, क्‍याखिन उनुले यीशु में भरौस करछ्य।
\v 10 जब परमेश्‍वरले दिखा रैछ कि मै अन्‍य जातिनका लोगून केवल अपूना में विश्‍वास करनाले उनुस बचा ल्‍यूंल, तब तुम उनुस इन सब नीयमका पालन करून खिन जोर-जबरदस्ती किलै करुनमरैछा? जिनून पालन न हमारा पुरखूनले करि सकौ और न हम करि सकनू।
\v 11 क्‍याखिन हम केवल प्रभु यीशुका दयाले बचि सकनू, और उन लै।"
\v 12 पौलुस और बरनबास उन सब ठुल-ठुल कामूनका बारि में उनुस बताछ, जो परमेश्‍वरले अन्‍य जातिनका बीच में उनारा जरियाले करछ्या। और सब लोग चुपचाप हो भेरन उनेरि बात सुणूनमरेछ्या।
\v 13 जब उनेरि बात पुर है गै, तब याकूबले लोगूनथैं क्‍योछ, "भाइयो, अब मेरि बात सुणो।
\v 14 पतरसले लै हमुन समझाछ कि परमेश्‍वरले अन्‍य जातिन में कसिकैं अपूनी किरपा करछ्य।
\v 15 जसि भविष्यबाणी नबियूनले करि रॉखछ्यो कि अन्‍य जातिनका लोग लै परमेश्‍वरका तरफ आला, ठिक उससो हैरेछ्य। क्‍याखिन धर्म-शास्‍त्र में लिखिनाको छ,
\v 16 "परमेश्वर कूंनान, मै येक बाद फिर लौटभेरन ऊंलो, और दाउदका जो राज्यको अंत है ग्योछ, मै दुबाँरा बनूलो।
\v 17 और येक कारण दुनियॉका सब लोग म्यार दगाड़ आला, और जतुक अन्य जातिनका लोगून मैले बुलाछ, उनुस ले मै अपनूलो।
\v 18 यो बात उन प्रभुका छन जो संसाराका शुरूवाद भटे यो दिखूनमरेयान।"
\v 19 येक कारण , हे भाइयो, मै यो नतिज में पूजी रयूं कि अन्य जातिनका लोग प्रभु परमेश्वरका तरफ मुड़नान , उनूनमे नियमाका ज्यादा भार नै डाली जौ। येक कारण उनुस खतना करून जरूरी नाहातिन।
\v 20 बल्‍कि उनुस चिट्ठी लिखभेरन बताई जौ कि मूर्तिनको चढ़ाई खान, दम घोटभेरन मारी जानवरूनको शिकार, खून खान और व्यभिचार भटे तुम सब परहेज कर्या।
\v 21 क्‍याखिन भौत बखत पैली भटे नगर-नगरूनका यहूदियूनका सभा घरुन में मुसाका बताईनाका इन नीयमका परचार करि जाछो।"
\s अन्यजाति विश्वासीन खिन चिठ्ठी
\p
\v 22 तब उनुले यो फैसला लै करछ्य कि हम अपूना मे भटे थ्वाड़ लोगून छांटिभेरन अंताकिया में पौलुस और बरनबासका दगाड़ भेजनू। और तब उनुले यहुदा जैस बरसब्बा लै कुछ्या और सिलासस छांटिछ्य, और उनारा हात यो चिट्ठी भेजछ्य,
\v 23 "अंताकिया, सीरिया और किलिकिया में रूनवाला भाईयों जो अन्‍य जातिन में भटे छन,खाश शिष्य और अधिकारियून भाईयोंका तरफ भटे, तुमून नमस्कार।
\v 24 24 हमुले सुणछ्य कि हमारा यांक थ्वाड़ लोगूनले जिनुन हमुले कोई जिम्मेदारि नै दी राखछी, उनुले तुमून गलत बताछ कि अगर मुसाका नियमाका अनुसार तुमोरो खतना नै होलो, तब तुमून मुक्‍ति नै मिलेलि।
\v 25 येक कारण हमुले मिलभेरन यो फैसला करि रैछ, कि हम प्रिय भाई पौलुस और बरनबास तुमारा पास भेजुंला।
\v 26 इन इसा आदिमी छन जिनुले अपूनि जिन्दगी हमारा प्रभु यीशु मसीहका काम करून खिन दी रैछ,।
\v 27 येक कारण हमूनले यहूदा और सीलासैस भेज रैछ कि जो अपूना मुखले तुमून इन बातुन बता द्याला।
\v 28 पवित्र-आत्मा और हमुले यो ठिक समजिछ् कि इन बातुनका अलावा और के दुसोरो खाश नीयमका पालन तुमून नै करून पड़ो।
\v 29 "तुम मूरतियोंक सामुनी चढ़ाईनाको शिकार, दम घोटभेरन मारी जानवरूनको शिकार और कोई लै जानवरको खून जन खाया। और व्यभिचार भटे अपनास बचाया, क्‍याखिन इसो करून में तुमोरो निको छ।
\v 30 येक बाद उन विदा है भेरन अंताकिया में न्‍हैग्या, और जब वां उनुले अपूनो समूह जॉम करछ्य, तब यो चिट्ठी उनुस सौंपि दीछ।
\v 31 और जब वां जॉम होईनाका लोगूनले यो चिट्ठी पढ़ीछ्य, तब उन सब खुशि भ्यान।
\v 32 यहूदा और सीलासले लै देर तलक उनुस समझैभेरन उनोरो जोश बढ़ाछ।
\v 33 थ्वाड़ बखत वां रैभेरन यहूदा फिर यरूशलेम वापस न्हैग्यो।
\v 34 (लेकिन सीलासैस वां रून निको लागछ्य।)
\v 35 लेकिन पौलुस और बरनबास अंताकिया में र्यान। और भौत लोगूनका दगाड़ परमेश्‍वरको बचन और निकी खबरकी परचार करने र्यान।
\s पौलुसको दुसोरो परचार -यात्रा, पौलुस और बरनबास में मतभेद
\p
\v 36 थ्वाड़ बखतका बाद पौलुसले बरनबास थैं क्‍योछ, "हिटा, जो-जो नगरुन में हमुले पैली जा भेरन परमेश्‍वरको बचनको परचार करछ्य, वां जाभेरन वांक विश्‍वासियूनका दगाड़ भेट-घाट करिभेरन देखनू कि उनारा हाल-चाल कस है र्यान।"
\v 37 तब बरनबासले यूहन्नास जो मरकुस लै कुनान दगाड़ ल्यूनखिन सोचछ्य।
\v 38 पर पौलुस इसो करून ठिक नै समजिछ्यो, क्‍याखिनकि पैली उले उनुस पंफुलिया में छोड़ि दीछ।
\v 39 यो बातले पौलुस और बरनबास एक दुसरा भटे अलग है ग्‍या। और बरनबास मरकुसैस अपूना दगाड़ लिभेरन समुद्रका बॉट कुप्रुस न्है ग्यो,
\v 40 लेकिन पौलुसले सीलासैस चुनिछ्य, और वांका विश्‍वासियून परमेश्‍वरका हात में सौंप दीछ वां भटे न्हैग्या,
\v 41 और कलिसीयाऊन मजबुत करनै सीरिया और किलिकिया भटे अघिल ग्या।
\c 16
\s पौलुसको तीमुथियुसेस अपूना दगाड़ा लिनो
\p
\v 1 येक बाद उन दिरबे और लुस्‍त्रा नगर में लै ग्यान, जां तीमुथियुस नामोको एक विश्‍वासी रूछ्यो। उक इजा एक यहूदी विश्‍वासी और बबा यूनानी छ्यो।
\v 2 उ लुस्‍त्रा और इकुनियुमाका विश्‍वासियून में खाश छ्यो।
\v 3 पौलुस चांछ्यो कि उले हमारा दगाड़ हिटो। पर उ प्रदेश में रूनवाला यहूदी लोगूनका कारणले पौलुसले तीमुथियुसको खतना करवाछ, किलैकि उन सब जाणिछ्या कि तीमुथियुसको बबा यूनानी छ्यो।
\v 4 उनुले अलग-अलग नगरुन में घुम-घुमभेरन लोगून तलक उ फैसलास पुजा जो यरुशलेम में खाश शिष्‍यूनले और अधिकारिनले करि रॉखछ्यो।
\v 5 इसिकैं वांक विश्‍वासियूनको भरौस मजबूत और उनेरि गिनती लै लगातार बढ़नै गैछ।
\s त्रोआस में : पौलुसोको दर्शन
\p
\v 6 पवित्र आत्‍मा ले पौलुस, सिलास और तिमुथियुसैस एशिया प्रदेश में परमेश्‍वरका बातुनका प्रचार करून खिन मना करछ्य। येक कारण उन फ्रुगिया और गलातिया प्रदेश में अघिल ग्‍यान।
\v 7 जब उन मुसिया प्रदेशका नजिक पुजनान, तब उनुले बितूनिया नगर में जानकी कोशिश करछ्य। लेकिन इसो करून खिन लै पवित्र-आत्‍माले उनुस मना करछ्य।
\v 8 येक कारण उन मुसिया पार करिभेरन त्रोआस नगर में आयान।
\v 9 वां पौलुसले रात में दर्शन देखछ्य कि एक मकिदूनियाक रूनवालो आदिमि ठॉड़ है भेरन उथै गुजारिश करछ्यो, कि तुम समुद्र पार मकिदूनिया में आ भेरन हमेरि मधत करा!"
\v 10 जसीकैं उस यो दर्शन मिलछो, हम वां पुजनाकि कोशिश में लागी ग्‍या। क्‍याखिनकि हम समज ग्या कि परमेश्‍वर हमुन वांक लोगूनका बीच में भेजून खिन बुलूनमरेयान।
\s फिलिप्पी में : लुदियाको ह्रदय -परिवर्तन
\p
\v 11 हमुले त्रोआस भटे समुद्रको अपूनो सफर शुरु करछ्य। पैल दिन हम पानिक जहाजले सिद्दो समुत्राके ग्या, तब वाँ भटे दुसारा दिन नियापुलिसका बॉट फिलिप्पी ग्‍यां।
\v 12 फिलिप्पी मकिदुनियांका खाश नगर और रोमियूनकि बस्ती छ:। हम थ्वाड़ दिन वां रया।
\v 13 अरामाका दिन हम यो सोचभेरन नगराका भ्‍यार आयां कि यां कोई नदीका किनॉर में यहूदी लोग प्रार्थना खिन जॉम हैरिया होला। और वां जा भेरन हम थ्वाड़ स्‍यैनिनका दगाड़ बात-चीत करून लागी गयां।
\v 14 उन स्य़ैनिन मे भटे एकको नाम लुदिया छ्यो, उ थुआतीरा नगरकि रूनवालि छी। और महैंगा बैगनी कपाड़ां धन्‍धा करछी। उ यहूदी नै हुन पर ले परमेश्‍वरकि अराधना करछी। उ हमेरि बात सुणूनमरेछी और परमेश्‍वरले ऊस पौलुसकि बात समजू खिन उक मन तैय्‍यार करछ्य।
\v 15 जब उले और उक परिवारले बपतिस्‍मा लि लिछ। तब उले हमुथै बिनती करछ्य, “ कि अगर तुम लोग समझछा कि मैं प्रभु यीशु सच्चि मे भरोश करछू तब म्‍यार घर हिटो। इसकैं उ हमुन मनैभेरन अपूना घर ली गैछ।
\s पौलुस और सिलास जेलखान में
\p
\v 16 एक दिन जब हम फिर उ प्रार्थना जॉगा जानमरेछ्या, तब बॉट में हमेरि भेट एक जवान दासीका दगाड़ भैछ। उ एक भूतका जरियाले भविष्यबाणी करछी, जैले उ अपूना मालिक खिन भौत डबल कमूंछी।
\v 17 उ पौलुस और हमारा पछिल-पछिल भटे जोर-जोरले कुन लागछी, "इन लोग सबुन है ठुलो परमेश्‍वरका सेवक छन, और हमून मुक्‍ति बॉट बतून खिन आर्यान!"
\v 18 उ भौत दिनून भटे इसो करूनमरेछी। आखिर में पौलुसले तंग हो भेरन पछिल मुड़भेरन उथै क्‍योछ, "मै यीशु मसीहका नामले तैस हुकुम दिंछू, तैं यो चेलि मे भटे भ्‍यार निकल!" और भूत उ बखत उमे भेट भ्‍यार निकलि ग्यो।
\v 19 जब उ चेलिका मालिकले देखछ्य कि ये भेट हमेरि कमाइको जरिया खतम है ग्योछ, तब उन पौलुस और सिलासस पकड़भेरन न्याय करन्या प्रधानूनका सामुनी खीचभेरन ली ग्‍यान।
\v 20 और उनुथै इसो क्‍योछ, "इन यहूदी आदिम छन, और हमारा नगर में अशान्ति फैलूनान!
\v 21 -इन इस रीती- रिकवाजूनको परचार करनान, जैस हम रोमियून खिन मानुन ठिक नाहातिन!"
\v 22 तब तलक वां एक ठुली भीड़ लै जॉम हो गै, और फिर सिपाईले उनारा कपाड़ा फाड़भेरन इनूस चाबुक मारनाको हुकुम दीछ।
\v 23 उनुले पौलुस और सिलासस चाबुकले खूब ज्यादा मारनाका बाद उनुस जेल में डाली दीछ, और जेलरस इनारा बारि में खाश चौकसी करनाको हुकुम लै दीछ।
\v 24 यो हुकुम पाभेरन जेलरले उनुस जेलका भितर वालि कोठरि में खितिभेरन उनारा खुटान लाकाड़ा में जंजीरले बाद दिछ।
\s पौलुस और सिलासको जेलखान भटे निकलून
\p
\v 25 अधरात में जब पौलुस और सिलास परमेश्‍वरकि अराधना करूनमरेछ्या, और सब कैदी सुणूनमरेछ्या,
\v 26 तब एकाएक इतुक जोरदार भूचाल आछ कि जेलकि नींव तलक हिल ग्यै। जेलॉका सब द्वार खुलि ग्‍या, और येक दगाड़ सब कैदियूनकि जंजीर लै खुलि ग्‍या।
\v 27 जेलरकि नीन टूटुन पर जब उले यो देखछ्य कि जेलॉका सब द्वार खुलि रैयान, तब उले सोचछ्य कि अब तलक सब कैदी भाजि ग्यान येक कारण उले अपूनी आत्‍म हत्‍या करून खिन अपूनी तलवार खींच राखछी।
\v 28 लेकिन पौलुसले जोरल-जोरले क्‍योछ, "खबरदार, तैं अपनास के जन कर, हम सब यांई छ!"
\v 29 यो सुणिभेरन जेलरले बत्ती मंगाभेरन भितर ग्योछ, और डरनै-कामनै पौलुस और सिलासका सामुनी जाभेरन उनारा खुटान में पड़ि ग्यो।
\v 30 येक बाद उले उनुस भ्‍यार लिजैभेरन उनुथै पुछ्छै, "गुरु जी, अब मै कसिकैं बचुं?"
\v 31 तब उनुले उथै क्‍योछ, "जब तैं प्रभु यीशु में भरौस करले, तब तैं और त्‍यार पुर परिवारस मुक्‍ति मिलेलि।"
\v 32 तब उनुले जेलर और उक परिवारस यीशुका बारि में बताछ।
\v 33 रातकै उई बखत उले उनारा घ धोयान, और उले और उका पुर परिवारले बपतिस्‍मा लिछ।
\v 34 फिर जेलरले पौलुस और बरनबासैस अपूना घर लिजैभेरन खान खवाछ, किलैकि ऐल उनुले परमेश्‍वर में विश्वास करछ्य। और अपूनि पुर परिवारका दगाड़ खुशी मना।
\v 35 लेकिन रात्तै हुन पर जब न्यायालयलका सिपाईले जेलरलेस हुकुम दीछ कि पौलुस और सिलासस छोड़ि दी।
\v 36 जब जेलरले यो खबर पौलुसस बताछ, कि "सैपूनले हुकुम दि रैछ कि हम तुमून छोड़ द्यू, येक कारण तुम आरामले जा सकछा।"
\v 37 लेकिन पौलुसले उनूनथै क्योछ, “हम जो रोमी नागरिक छ, फिर लै उनुले हमोरो कसूर साबित करिनाका बिना हमुन पकड़भेरन सबुनका सामुनी चाबुक मारछैं, और जेल में डालछ्य। अब हमून चुप-चाप भ्‍यार किलै निकालून मेरियान? इसो नै हो! लेकिन जब उन खुद आ भेरन हमुन यां भेट निकालॉल, तब हम यां भेट सबुन सामुनी भ्‍यार जूंलो।"
\v 38 यो बात सुणिभेरन सिपाई डरि ग्‍या क्‍याखिनकी उनुस पत्तो नि छ्यो कि पौलुस और सिलास रोमी नागरिक छन।
\v 39 येक कारण उनुले खुद आ भेरन उनुथै माफि माँगछ्य और भ्‍यार ली जाभेरन उनुथै यो बिनती करछ्य कि तुम यो नगर छोड़िभेरन जा दियो।
\v 40 पौलुस और सिलास वाँ भटे निकलभेरन लुदियाका घर ग्‍यान, और वां विश्‍वासियूनका दगाड़ भेट करिभेरन उनेरि हिम्‍मत बढ़ूनाका बाद वाँ भटे न्‍हैग्या
\c 17
\s थिस्सलुनिके नगर में
\p
\v 1 फिर उन थिसलुनिका पुजनान, जां यहूदियूनको एक सभा-घर छ्यो।
\v 2 -पौलुस वां उनारा दगाड़ भेट करून खिन ग्योछ, जस कि उकि आदत छी। और वां आरामाका तीन अलग-अलग दिनून धर्म-शास्‍त्र भटे उनारा दगाड़ बात-विचार करछ्यो,
\v 3 और उनून बार- बार बतुछ्यो कि मुक्‍तिदाता खिन दु:ख उठून और मरिन मे भटे दुबाँरा ज्‍यून हुन जरूरी छ्यो। उले यो लै क्‍योछ, "यीशु जिनोरो परचार मै तुमारा बीच में करछूं, उइ मुक्तिदाता छन!"
\v 4 उक यो बात में थ्वाड़ यहूदी लोगूनले विश्‍वास करछ्य और उं उनारा दगाड़ आ ग्‍यां। इनारा अलावा भौत यूनानी आदिमी और थ्वाड़ खाश-खाश स्‍यैनिन लै इनारा दगाड़ जुड़ ग्‍या।
\v 5 यो देखिभेरन थ्वाड़ यहूदी जलन करून लाग्‍यान, और वांक बजारॉका थ्वाड़ गुनडानका मधतले पुर नगर में झगाड-फसाद करि दीछ। और उन पौलुस और सिलासस नगर-सभाका सामुनी ठॉड़ करनाका ईच्‍छाले यासोनका घर आ धमकीं, जां उनुले सोचछ्य कि हमुन पौलुस मिलोल।
\v 6 पर वां उन हमारा नै मिलून पर उन यासोन और थ्वाड़ दुसॉर विश्‍वासियून खीचभेरन हाल्‍ला-गुल्‍ला करने नगरॉक सिपाईका सामुनी लिजैभेरन कुन लाग्‍यान, "इन लोग सॉर दुनिया में उलट-पुलट मचूनान, और अब यां लै ऐ ग्‍यान!
\v 7 यासोनले उनूस अपूना घर में राँख रैछ। किलैकि उन कूंनान कि यीशु नामोको और कोई दुसर रॉज छ, और कैसरो हुकुमको विरोध करनान।"
\v 8 उनूनले लोगून और नगराका सैपून डरा दीछ।
\v 9 आखिरकार उनुले यासोन और दुसॉर विश्‍वासियून जमानत में छोड़ि दीछ।
\s बिरिया नगर में
\p
\v 10 और दुसर तरफ विश्‍वासियूनले रातों-रात पौलुस और सिलासैस बिरीया नगर भेजि दीछ; वां पुजभेरन उन यहूदियूनका सभा-घर में ग्‍यान।
\v 11 यांक यहूदी लोग थिसलुनिका लोगून है भेरन ज्यादा इच्‍छुक छ्या कि उन कोई नया बातें समजि सको। और उन ध्‍यान लगाभेरन परमेश्‍वरको बचन सुणछ्या, और उस परून खिन रोज धर्म-शास्‍त्र में उकि ढून-खोज करछ्या।
\v 12 उनूनमें भटे भौत लोग विश्‍वासी बन ग्‍या। और इनारा अलावा थ्वाड़ खाश यूनानी स्‍यैनिनका घरवाला लै उनेरि बातुन में विश्‍वास करछ्य।
\v 13 लेकिन जब यो बातको पत्तो वांका यहुदियून चलछ्य,कि पौलुस बिरिया मेले परमेश्वरोको बचन सुणूछ तब उन वां आभेरन ले मैसून भड़कून और झगाड-फसाद करून लाग्यान।
\v 14 तब विश्‍वासियूनले पौलुसैस यां भेट भेजि दीछ, और उ समुद्रका तरफ न्हैग्यो। पर सिलास और तीमुथियुस वाँ र्यान।
\v 15 यांक लोग पौलुसका दगाड़ एथेंस नगर तलक ग्‍यान, और उक यो जवाब लिभेरन लौटींयान, "जदुक जल्‍दी है सकछो, तुम सिलास और तिमुथियुसैस म्‍यार पास भेजि दिया।"
\s एथेंस नगर में
\p
\v 16 जब पौलुस एथेंस नगर में उनोरो इंतजार छ्यो, तब पुर नगर में मूरतिनकी भरमार देखिभेरन उ भौत ज्यादा रीश आछी।
\v 17 यो कारणले रोज- रोज उ यहूदियूनका सभा-घर में वांक लोगूनका दगाड़ बात करून लाग्‍यान, और बजार में (उन- जानवालाका) दगाड़ लै बहस करछ्यो।
\v 18 वां पौलुसकि भेट थ्वाड़ अलग-अलग पंडितूनका दगाड़ भ्‍योछ। जब उ यीशु और उनारा दुबाँरा ज्‍यून हुनाकि निकी खबरकी परचार करमरेछ्यो, तब उनुले क्‍योछ, "यो कि बकवास छ?" दुसराले बतो," यो कोई विदेशी देवि-देवतानका बारि में बतून जस लागुनमैरेछ।"
\v 19 येक कारण उन पौलुसैस अपूना दगाड़ सभाका सामुनी ली ग्‍यान और ऊथै क्‍योछ, "तुम हमुन बता कि -कि नया बात बतूछा?
\v 20 तुम इसि बात करछा, जो हमुन अजीब लागछ्यो, फिर लै हम उनोरो मतलब जाणून चाँनू।"
\v 21 (एथेंस नगरॉका सब लोग और वां रूनवाला विदेशी लोग लै नया-नया बात सुणून में और उस करून में अपूना बखत बितूंछ्या।)
\s अरियुपगुसकि सभा में पोलुसोको भाषण
\p
\v 22 तब पौलुसले उनेरि सभाका सामुनी ठॉड़ है भेरन क्‍योछ, "भाइयो, मै इसो देखूनमरेयू, कि तुम सब भौत देवताऊनकि पुज करछा।
\v 23 जब मै घुमनै-फिरनै तुमेरि पुजकि चीज-बस्त देखूनर्मेयूछू, तब मैस एक वेदी मिलछ्य, जैमे लिखीनाको छ्यो "अनजान ईश्वर खिन।" येक कारण जैस तुम बिना जाणै पुजछा, मै तुमू उक सुसमाचार सुणूछुं।
\v 24 जो परमेश्‍वरले यो संसार और जेलै यैमें छ, उ सब बनाछ, उन स्वर्ग और धरतिक मालिक छ। उन लोगूनका हातका बनाईनाका मंदिरुन में नै रुन।
\v 25 और नै उनुस के चीजेकि कमी छ, जो कि उन लोगूनका हातले अपूनी सेवा लियो। उन सबुन प्राण, जिन्दगी और सब चीज-बस्त दीनान।
\v 26 उनुले शुरु में एक्कै आदिम भटे सब जातिन पैद करछ्य, कि उन सारि धरति में रून खिन बनायान! उनुले उनेरि जिन्दगीकि उमर और उनेरि रूनाकि जागान वड़ान में यो कारणले राख्यान,
\v 27 कि उन परमेश्‍वरकि ईच्‍छा जाण सकून जबकि उन हमारा नजिक छन।
\v 28 किलैकि हम उनेरि किरपाले ज्‍यून रुंनू। और हिटनू और ठाड़ा रूनू, जस कि तुमारा भौत कवियुनले कै राखछ्य, "हम त उनारा नॉनतिन छ।"
\v 29 सांचि में हम परमेश्‍वरका नॉनतिन छ, और हमुन यो नै समझून चैंछो कि परमेश्वर सुन, चाँदी या ढुङाकि मूरति समान छ, जस लोगून माननान।
\v 30 येक कारण परमेश्‍वरले उनारा पापुन जो उनुले अनजान में कर्यान, माफ करि है। लेकिन अब हरेक बात में लोगून मन फि रूनाको हुकुम दीछो।
\v 31 किलैकि परमेश्वरले एक दिन ठैरै रैछ, जै दिन उन पैलि भटे अपूना ठैराईनाका उ च्यलाका जरियाले धरतिक धर्मोको न्याय करला। जैस उनुले यो काम खिन ठैरा रैछ, और उस मरिन मे भटे दुबाँरा ज्‍यून करिभेरन अपूना यो बातोको सबूत लै दी राखछ्य।"
\v 32 मरिन मे भटे दुबाँरा ज्‍यून हुनाकि बात सुणिभेरन, थ्वाड़ लोगूनले उकि हसि करछ्य, पर दुसॉर लोगूनले इसो क्‍योछ, "यो बारि में हम तुमेरि बात फिर कभे सुणूला।"
\v 33 यो बातले पौलुस उनारा बीच भटे न्हैग्यो।
\v 34 - फिर लै थ्वाड़ लोग उक दगाड़ लागी ग्‍या और विश्‍वास करछ्य, उनूनमें दियुनुसियुस जो अरियुपगुसाका सदस्य छ्यो, और दमरिस नामेकि एक स्यैनि छी, और उनारा दगाड़ा और लै लोग छ्या।
\c 18
\s कुरिन्थुस नगर में
\p
\v 1 येक बाद पौलुस एथेंस नगर छोड़िभेरन कुरिन्थुस नगर में आछ,
\v 2 जां उनेरि भेट अक्विला नामाका एक यहूदी आदिमीका दगाड़ भैछ, जैको जन्म भूमि पुन्तुस छी। उ थ्वाड़ा बखत पैली अपूनी स्‍यैनि प्रिस्किल्ला दगाड़ रोम भटे यां आ र्योछ, क्‍याखिनकि सम्राट क्‍लौदियुसले यो हुकुम दी रॉखछ्यो कि सब यहूदी वां भटे न्है जौ। यो कारणले पौलुस उनारा घर ग्योछ।
\v 3 पौलुस और इनोरो एक्कै काम छ्यो, और तबै पौलुस उनारा दगाड़ जाभेरन काम करून लागछै !, और उनोरो काम तम्‍बू बनूनाका छ्यो।
\v 4 पौलुस हर आरामाका दिन यहूदियूनका सभा-घर में जाभेरन बात और बहस करिभेरन यहूदी और यूनानिन समझूनाकि कोशिश करछ्यो।
\v 5 जब सिलास और तिमुथियुस मकिदूनिया भटे आयान, तब पौलुस अपूना पुर बखत बचन सुणून में बितूंछो, और यहूदियुन यो गवाही दिन लागछो कि यीशु ही मसीहा छन।
\v 6 पर जब उन पौलुसैस गाली दीभेरन उक विरोध करून लाग्‍यान, तब उले उनारा सामुनी अपूना कपाड़ झाड़भेरन उनुथै क्‍योछ, "अपूना मौतकि जिम्मेदार तुम खुद होला, मैं निर्दोश छू। आज भटे मै परमेश्‍वरकि यो बात बतून खिन अन्‍य जातिनका पास जूंलो।"
\v 7 फिर पौलुस सभा-घर छोड़िभेरन तितुस-युस्तुस नामोको परमेश्‍वरको एक भक्तक घर आछ, जैक घर सभा-घराका बगल में छ्यो।
\v 8 सभा-घराका ठुलो क्रिसपुस और उक सॉर परिवारले पौलुसका बात सुणिभेरन यीशु में विश्‍वास करछ्य। और उनारा अलावा भौत दुसॉर लोगूनले लै विश्‍वास करिभेरन बपतिस्‍मा लिछ।
\v 9 एक रात प्रभु परमेश्‍वरले पौलुसस दर्शन दिभेरन क्‍योछ, "निडर है भेरन सबुन बतूने जा और चुप जन रये।
\v 10 मै त्‍यार दगाड़ छूं, और कोई लै त्‍यार के नै बिगाड़ सको, किलैकि यो नगर में भौत म्‍यारा लोग छन।"
\v 11 फिर पौलुस ढेड़ साल तलक उ नगर में रैयभेरन लोगून परमेश्‍वरका बारि में बतूने र्योछ।
\v 12 लेकिन जब गल्लियो रोमी राजपाल बनछो, तब यहूदियूनले मिलभेरन पौलुस में हमला करिभेरन पकड़ि लिछ और राजपालका सामुनी ली ग्‍यान।
\v 13 और उस बतून लाग्‍यान कि पौलुस लोगून परमेश्‍वरकि अराधना करनाको इसो तरिका बतुछो, जो हमारा नीयमका अनुसार ठिक नाहातिन।
\v 14 यो सुणिभेरन जसीकैं पौलुस अपूनि बात कून छ्यो, उससो राजपालले यहूदियुन थैं क्‍योछ, "अगर यो मुकरदम गलत काम या कोई जुर्मका हुछ्या, तब मै तुमेरि बात निकीकैं कैभेरन सुणछ्यो।
\v 15 पर यो सब तुमारा नियम और धर्मका बारि में छ, जैमे म्‍यार कोई मतलब नाहातिन। येक फैसला तुम खुद करा!"
\v 16 और फिर उले उनुस अदालत भटे भ्‍यार निकलवा दीछ।
\v 17 तब उनुले सभा-घराका मुखिया सोस्थिनेस पकड़भेरन अदालतका सामुनी खूब मारछैं, लेकिन राजपालले कोई ध्‍यान नै दी।
\s अन्ताकिया खिन लौटुनो
\p
\v 18 भौत दिनून तलक कुरिन्थुस में रूनाक बाद पौलुसले वांक विश्‍वासियून थैं विदा लिभेरन किंखिया में अपूनो ख्वाराका बाल यो कारणले उतारान किलैकि पौलुस ले मन्नत कर राखछी, येक बाद पौलुस समुद्रका बॉट सीरिया खिन ग्यो और उका दगाड़ा प्रिस्किल्ला और अक्विला छ्या।
\v 19 जब उन इफिसुस नगर पुजनान, तब पौलुस उनून छोड़िभेरन खुद यहूदियूनका सभा-घर में जाभेरन उनारा दगाड़ बात-चीत करछ्य।
\v 20 उनुले पौलुस थैं बिनती करछ्य, कि तुम थ्वाड़ बखत तलक आजि हमारा दगाड़ यां रौ, पर उले नै मानि।
\v 21 और उनूनथैं विदा लिभेरन पौलुसले क्‍योछ, "अगर परमेश्‍वर चॉल, तब मै यां तुमारा पास दुबाँरा ऊंलो।" तब उ इफिसुस भटे जहाज खोलभेरन न्हैग्यो।
\v 22 और कैसरिया बन्दरगाहका बॉट यरुशलेम में आछ, और वांक विश्‍वासियून भेट करभेरन अंताकिया न्है ग्यो।
\s पौलुस कि तीसरी परचार -यात्रा
\p
\v 23 वाँ भटे उ गलातिया और फ्रुगियाका सब नगरुन में घुम-घुमभेरन विश्‍वासियूनको विश्‍वास बढ़ूनै र्योछ।
\s इसिसुस नगर में अपुल्लोस
\p
\v 24 अपुल्लोस नामोको एक यहूदी आदिम इफिसुस नगर में पुजिछ्य। उक जनम-भूमी सिकंदरिया छी। जो भौत विद्धवान छ्यो, उ बात-बिचार और धर्म-शास्‍त्रस निकीकैं जाणछ्यो, इफिसुस में आछ।
\v 25 उले यीशुका बारि में सुण रॉखछ्यो और येक बारि में भौत उत्सुक है भेरन दुसरान ले सिखूछ्यो, पर उ केवल यूहन्नाकि बपतिस्माकि बात जाणछ्यो।
\v 26 जब प्रिस्किल्ला और अक्विलाल सभा-घर में उक परचार सुणछ्य, तब उन उस अपूना दगाड़ ली ग्‍यान और उस यीशुका बारि में सब बातुन सिखून लाग्‍यान।
\v 27 जब उले उनून समुद्रका पार यूनान देश में जानकी अपूनि ईच्‍छा बताछ, तब विश्‍वासियूनले उस और लै ज्यादा हिम्‍मत दीछ। और उनुले उस यूनान देश में रूनवाला विश्‍वासियून खिन चिट्ठी लै दीछ, कि उन तुमोरो स्‍वागत करून। अपुल्लोसले यूनान देश में पुजभेरन वांक विश्‍वासियूनकि भौत मधत करछ्य, जो प्रभुकि किरपाले विश्वासी बनिनाका छ्या।
\v 28 उले सबूनका सामुनी यहूदियूनकि बोलती बन्द कर दीछ, किलैकि उ धर्म-शास्‍त्रका अनुसार उनारा सामुनि सबुत दी दीभेरन बतुछो कि यीशु हमारा मुक्तिदाता छन।
\c 19
\s इफिसुस नगर में पौलुस
\p
\v 1 जब अपुल्लोस कुरिन्थुस मे छ्यो, उ बखत पौलुस चक्कर लगा भेरन इफिसुस पुजिछ्य। वां कुछ शिष्यून देखभेरन,
\v 2 उले उनूनथैं क्योछ, “कि विश्‍वास करून बखत तुमून पवित्र-आत्मा मिलछी?" उनुले क्‍योछ," नै, हम येक बारि में के नै जाणना।"
\v 3 फिर पौलुसले उनूनथैं क्योछ "तब तुमून केको बपतिस्‍मा मिलछै?" उनूनले क्‍योछ," यूहन्नाको बपतिस्मा।"
\v 4 पौलुसले उनूनथै क्‍योछ, "यूहन्नाको बपतिस्‍माको मतलब यो छ्या क्‍या तुम अपूना पापूनकि पश्चाताप करिभेरन परमेश्‍वरका बॉट में हिटा। यूहन्ना यो ले कुछ्यो कि म्‍यारा बाद जो ऊनवालो छ:, उ मुक्‍ति दाता में विश्वास कर्या। उन प्रभु यीशु छन।"
\v 5 यो सुणिभेरन उनूनले प्रभु यीशुका नामेंले बपतिस्‍मा लिछ।
\v 6 जब पौलुसले उनूनमें हात राँखछ्य, तब उनूनमें पवित्र-आत्मा उतरछ्य, जैलें उन अलग-अलग भाषा में बोलून और भविष्यबाणी करून लाग्यान।
\v 7 यो बार लोग छ्या।
\v 8 येक बाद पौलुस तीन मैंन तलक बेधड़क सभा-घर में जा भेरन यहूदियों परमेश्वरका राज्‍यको बारि में परचार करछ्यो और उनून समझूनै रुछो।
\v 9 लेकिन उनूनमें भटे थ्वाड़ लोग भौते जिद्दी छ्या और उनूनले इन बातुन में केले विश्‍वास नै कर्यो, और सभा-घर में यो बातुनका खिलाफ मे बोलनून लाग्यान। येक कारण पौलुस इनून छोड़भेरन दुसारा विश्‍वासियूनका दगाड़ यहूदियुन भटे अलग है ग्यो, और रोज परमेश्वरका बचनको परचार तुरत्रुसका स्कूल में करन लागछ्य।
\v 10 उले यो काम द्वी साल तलक इसीकै लगातार करछ्य, जो ले यो एशिया प्रदेशॉक सब रूनवाला क्या यहूदी क्या यूनानी सबुनले परमेश्‍वरको बचन सुणछ्य।
\v 11 परमेश्वरले पौलुसका जरियाले सामर्थाका भौत अद्धुत काम कर्यान।
\v 12 यां तलक कि अगर कोई बिमार आदिम पौलुसका रूमाल या झाड़नस ले छू, लिंछ्या, तब उन निक हो जाछ्या। और लोगून मे भटे भूत ले निकलि जाँछ्या।
\v 13 लेकिन यो बखत सात यहूदी जो झाड़- फुक करछ्या, इनूनले यां-वां घुमभेरन यीशुका नामेंले भूतेस निकालनाकि कोशिश ले करछ्य। उनूनले एक भूत थैं क्‍योछ, "यीशु, जैक परचार पौलुस करछ्यो, उक नामेंले तैं यो आदिम मे भटे भ्‍यार निकल।"
\v 14 और स्विकवा नामोको एक यहूदी प्रधान याजकका सात च्याला छ:, जो इसो करछ्या।
\v 15 लेकिन भूतले उनूनथै क्‍योछ, "मै यीशुस जाणछू, और पौलुसस ले पछ्याणनू, लेकिन तुम को छा?"
\v 16 यो कैभेरन उ आदिम जैमे भूत छ्यो, उ सबुन (जै लागछ्यो। उले इनेरि इसि हालत करि दीछ, कि उन सब नंगा और घायल है भेरन वाँ भटे भाजि ग्‍या।
\v 17 यो बात वांक सब लोगून पत्तो चल ग्यो, और इफिसुस में सब जॉगा प्रभु यीशुकी महिमा हुन लागछी।
\v 18 जिनूनले विश्वास करि राखछ्यो, उनूनमें भटे भौतुनले आभेरन अपूना कामुन मान लियान और प्रगट करछ्य।
\v 19 जिनूनले अपूना जांदू-टोनाकि सभे किताब जॉम करिभेरन आग लगा दीछ। उन पचास हजार चांदीका सिक्‍का है ले ज्यादा कीमति छ्या।
\v 20 इसीकैं वां परमेश्‍वरको बचन तेजीले फैलनै और उक असर लै बढ़नै ग्यो।
\v 21 इन सब बातुनका बाद पौलुसले मकिदूनिया और यूनानका बॉट यरुशलेम जानाको फैसला करछ्य। उले क्‍योछ, "यरुशलेमका बाद मै रोम में लै जाभेरन यो काम करलो।"
\v 22 उले अपूना दगड़ियान मे भटे तिमुथियुस और इरास्तुसैस मकिदूनिया भेजिछ्य, और अफुं थ्वाड़ दिनून तलक इफिसुस में र्योछ।
\s इफिसुस में उपद्रव
\p
\v 23 लेकिन पौलुसका वाँ भटे जान है पैली उ नगर में विश्‍वासियूनका खिलाफ हाल्‍ला-गुल्‍ला हु्‌छो।
\v 24 देमेत्रियुस नामोको सुनार अरतिमिस देवीक मंदिरका चांदीका मूरतिन बनूनाका काम दिलवाभेरन शिल्‍पकारुन भौत काम दिलूंछ्या, जैले उनुस भौत फैद हुंछ्यो।
\v 25 उले इन शिल्‍पकारुन और यो काम में लागिनाका दुसॉर कामदारुन लै जॉम करिभेरन क्‍योछ, "तुम सब जाणछा कि यो कामले हमेरि कतुक ज्यादा आमदनी हुंछी।
\v 26 लेकिन तुमुले देख-सुण रैछ कि उ पौलुसले पुर ऑशिया में लोगून समझै-समझैभेरन भडका हैछ कि हातले बनाई मूरती में देवता नै हुंना।
\v 27 यैले नै केवल हमारा कारोबार में फरक पड़छ्या, बल्‍कि अरतिमिसका मंदिरूनको लै के मान नै र्यो। जो देवीकि पुज यो देश और पुर धरति में हुंछी, उक नाम-निशान सब मिटि जॉलो!"
\v 28 यो सब बात सुणिभेरन लोगून रीश आ गै, और उन जोर-जोरले कुन लाग्यान “इफिसियोंकि अरतिमिस महान छ:।“
\v 29 यो बातले पुर नगर में हड़-बड़ाहट मचि गै। उन पौलुसका दगड़िया गयुस और अरिस्तुर्खुस खीचभेरन अपूना सभाका सामुनी ली ग्यान।
\v 30 पौलुस लै उ सभा में जान चांछ्यो, लेकिन विश्‍वासियूनले उस नै जान दी।
\v 31 ऑशियाका थ्वाड़ ठुलो सैप पौलुसॉका दगड़िया छ्या। उनुले लै उक खिन बिनती करिभेरन जबाब भिजवाछ कि तुम उ सभा में जानकि हिम्‍मत जन करिया!
\v 32 उ सभा में हकाहाका मचि रैछी, सब अलग-अलग बात कुनमरेछ्या। भौत लोगून यो लै मालुम नै छ्यो कि हम यां किलै जॉम है रया।
\v 33 तब थ्वाड़ यहूदी लोगूनले सिकंदर नामोको आदिमीस, जैस यहूदीयूनले ठाड़ा करछ्य भीड़ैस समझू खिन अघिल धक्‍का दीछ। सिकंदरले अपूना हातले ईशार करिभेरन लोगूनका सामुनि बात करन चाछ।
\v 34 तब उनुस मालुम चलछ्य कि उ यहूदी छ। और उनुले उक बात अनसुणी करिभेरन द्वी घन्‍टा तलक जोर-जोरले यो नॉर लगायान "इफिसियों कि अरतिमिस जिंदाबाद!"
\v 35 आखिरकार उ नगराका मंत्री साहबले भीड़ शांत करिभेरन क्‍योछ, "भाइयो, यो बात को नै तुम जिनुन पकड़भेरन यां ल्या रैछा, उनुले नै त मंदिरैस अशुद्ध और नै हमेरि देवीकि बुराइ करछ्य। जाणनो कि इफिसुस नगरकि अरतिमिस देवी मंदिरक और आकाश भटे खितीनाकि उकि मूरतिक हिफाजत करन्यावाला छै?
\v 36 येक कारण क्‍या यो बात सांचि छी, तुमून शांत है जान चैंछ्यो और बिना सोच-समजि के नै करून चैंनो।
\v 37 तुम जिनुन पकड़भेरन यां ल्या रैछा, उनुले नै त मंदिरैस अशुद्ध और नै हमेरि देवीकि बुराइ करछ्य।
\v 38 अगर देमेत्रियुस और उक कारीगरुन कैकि तै शिकायत छ, तब येक खिन अदालत खुल्‍लो छ, त सभाका पास जा।
\v 39 लेकिन अगर तुम के और बातक बारि में जाणून चांछ्या तब स्याना पंचूनकि सभा में फैसला करि जौ।
\v 40 आजका हाल्ला-गुल्लाक कारणले हमुनमें दोष लागाइ जानाको डर छ: किलैकि हम येक कोई ले ठीक- ठीक कारण नै बता सकना।" येक बाद उले सभा खतम कर दीछ।
\v 41 यो सब कैभेरन उले सब लोगून वाँ भटे भेजि दीछ।।
\c 20
\s मकिदुनिया, यूनान और त्रोआस में पौलुस
\p
\v 1 यो हाल्‍ला-गुल्‍ला खतम हुनाका बाद पौलुसले सब विश्‍वासियून बुलाभेरन उनेरि हिम्‍मत बढ़ाछ। फिर उनूनथैं विदा लिभेरन मकिदूनिया न्हैग्यो।
\v 2 और फिर उले पुर प्रदेशको दौर करछ्य, और उपदेश दी-दीभेरन विश्‍वासी लोगून हिम्‍मत दिनै, उ दक्षिण दिशा में यूनान देश पुजिछ्य।
\v 3 और वां तीन मैन बितून बाद उ समुद्रका पार सीरिया देश जानवालो छ्यो,। पर जब ऊस यो पत्तो चलछ्य, कि थ्वाड़ यहूदी लोग मैस सफरका बीच में मारून खिन मक्‍सद करनान, येक कारण उले मकिदूनियाक बॉट वापिस जानाको फैसला करछ्य।
\v 4 पुर्रूसोको च्योलो सोपत्रुस, जो बिरियाको रूनवालो छ्यो,थिस्सलुनीकियों नगरोको अरिस्तर्खुस और सिकुन्दुस, दिरबेको नगरोको गायुस, तीमुथियुस और आसिया प्रदेशको तुखिकुस और त्रुफिमुस-इन पौलुसका दगाड़ ग्यान।
\v 5 उन लोग जाभेरन त्रोआस में हमोरो इन्तजार करन मरियान।
\v 6 तब हमुले फसहक त्‍याराका बाद फिलिप्पी नगर भटे समुद्रका बॉट अपूना सफर शुरु करछ्य और पांच दिनाका बाद हम त्रोआस नगर में पुज्या। वां हम सात दिन तलक रया।
\v 7 पौलुसका यां भटे जानाका पैल ब्‍याल हम यीशुकि यादगारिको भोजन खान खिन एक भवनका तिमंजिल में जॉम भ्‍यान। क्‍याखिनकि पौलुस दुसर दिन यां भेट जानवालो छ्यो, येक कारण उ अधरात तलक वां परचार करने र्योछ।
\v 8 और जै कमरा में हम जांम छ्या, उमें भौत दीया जला राख छ्या।
\v 9 और वां यूतुखुश नामोको एक लौंड खिड़कि चौखट में बैठिनाको छ्यो, जब पौलुस अधरात तलक बात करून में छ्यो, उ लौंडस नीन आ गै, और उ नीन में तलि खितीभेरन मरि ग्यो।
\v 10 यो देखिभेरन पौलुस तलि आछ और उस अपूना छाति लगाभेरन सबुनथैं क्‍योछ, "जन डरा, यैमें प्राण छन।"
\v 11 येक बाद पौलुसले मेलि जाभेरन रवाट लिभेरन खाछ। फिर उ उज्यालो हुन तलक परचार करने र्योछ।
\v 12 और यो बीच में उ लौंडस लोगूनले ज्यूनै घर लायान, यैले उनुस भौत तसल्‍ली मिलछ्य।
\s त्रोआस भटे मिलेतुसकि यात्रा
\p
\v 13 हम पैलिकैं जहाजले अस्सुसक तरफ यो बिचारेले ग्या कि वां भटे हम पौलुसैस अपूना दगाड़ा जहाज में चढ़ा ल्हूलो, किलैकि पौलुस यां तलक पैदल उनवालो छ्यो।
\v 14 जब पौलुस अस्सुस में हमून मिलायान त हम उनून अपूना दगाड़ जहाजले मितुलेने में लिभेरन आयां।
\v 15 येक दुसर दिन हम खियुस द्वीप पुजियां।तिसर दिन हम समुद्र पार करिभेरन सामोस द्वीप, और चौथूं दिन मिलेतुस नामाका बन्दरगाह में आयां।
\v 16 किलैकि पौलुसले इरॉद कर रॉखछ्यो कि हम सब इफिसुस छोड़िभेरन अघिल न्है जूंलो ताकी हम पेंतेकुस्तक त्‍याराका दिन यरुशलेम पुजि सकला।
\s इफिसुस का प्रचीनून उपदेश
\p
\v 17 पौलुसैले मिलेतुस भटे इफिसुस जबाब भेजछ्य, विश्‍वासियूनका समुदायका अधिकारियून वां बुलवाछ।
\v 18 जब उन वां पुजियान तब पौलुसले उनूनथैं क्‍योछ, "तुम जाणछा कि म्यारा यां आईनाका पैल दिन भटे जब मैं आसिया मे पुजयूं, तब भटे तुम म्यारा बारि में जाणछा।"
\v 19 मैले परमेश्‍वरकि सेवा दीनताले करछ्य। और जो दु:ख-मुशीबत यहूदियूनका मक्‍सदाका कारणले मैं- मे आछ, उ सब सहन करछ्य, और प्रभुकि सेवा करनै रयूं।
\v 20 और जो-जो बात तुमेरि भलाइक छी, उनून मैले तुमुन बतून में कभै के झिझक नै करि। और सबुनका घर-घर जाभेरन लै उन बातुनका बारि में बतूने रयूं।
\v 21 मै यहूदी और दुसॉर सब लोगूनका सामुनी साफ-साफ गवाही दिनै रयूं कि उन लै अपूना मन फिराव करिभेरन परमेश्‍वरका सामुनी आ जाओ और हमारा प्रभु यीशु में भरौस करो
\v 22 देखा अब मैं पवित्र-आत्‍माक कूनाले यरुशलेम जूंलो, और मै न जाणनूं कि वां म्‍यार दगाड़ कि- कि होलो।
\v 23 बस इदुकै जाणछू कि हरेक नगर में पवित्र-आत्मा मैस खबरदर करनै, कि वां जंजीर और दु:ख म्‍यार इंतजार करनान।
\v 24 पर मेरि नजर में मेरि जिन्‍दगीकि के कीमत नाहातिन, मै बस यो काम पुर करून चाँछू जो प्रभु यीशुले मैस सौंप रैछ, कि मै उक दयाका बारि में गवाही दिनखिन प्रभु भटे मिल रैछ।
\v 25 देखा, मैं जाणछू कि तुम सब जिनूनमें परमेश्वरकि वचनेको प्रचार करनै रयूं पर अब तुम मेरो मुख कभै नि देखला।
\v 26 येक कारण मै तुमूनथैं कूछूं कि अगर तुमून में भटे कोई लै यीशु में भरौस नै करनाका कारणले नांश होलो, तब मै येक जिम्मेदार न्हैतिनू।
\v 27 - किलैकि मैले भौत मेहनतले तुमून परमेश्‍वरकि पुरि बात बता रैछ।
\v 28 येक कारण तुम अपूना और सॉर दलका कारण खबरदार रौ। पवित्र आत्‍मा ले तुमून अपूना दलका देख-भाल करुनाकि जिम्मेवारि दी रैछ। तुम यो काम निकीकै करिया, किलैकि परमेश्‍वरले इनून अपूना च्‍यालाको खून दिभेरन छुड़ै रैछ।
\v 29 मै जाणछू कि म्‍यार जानाका बाद बदमाश लोग तुमारा बीच में आला और तुमून में के दया नि कर।
\v 30 और तुमारा दल मे भटे लै इस लोग निकलॉल जो विश्‍वासियून भड़का भेरन उनून गलत-गलत शिक्षा द्याल।
\v 31 येक कारण चौकस रया, और यो लै याद रांखिया कि मै तीन साल तलक भौत मुशीबतले इन बातून खिन तुमून दिन-रात खबरदार करने रयूं।
\v 32 अब मै तुमून परमेश्‍वरका हात में सौंपछू। और उनोरो बचन में भरौस करछू कि उनेरि दया और माफिले तुमारा भरौस बढ़नै रौ, और तुम उनारा सब चुनीका लोगून दगाड़ परमेश्‍वरका राज में पुजि सको।
\v 33 मैले कभै कैका सुन, चांदि और कपाड़ांको लोभ नै कर्यो।
\v 34 तुम सब जाणछा कि मैले अपूना और अपूना दगड़ियानकि जरूवतुन पुर करून खिन खुद काम करछ्य।
\v 35 मैले हमेशा तुमारा सामुनी यो उदाहरण राँखछ्य, कि हमुन खुद काम करिभेरन दीन-दुखियोंकि मधत करून चैंछ्यो। और तुम प्रभु यीशुका यो बातेंस लै याद रांखिया, "लिन है दिन ज्यादा निको छ।""
\v 36 यो सब बातुनका बाद पौलुसले उनारा दगाड़ घुणा टेकभेरन प्रार्थना करछ्य।
\v 37 येक बाद उन सब लोगूनले पौलुसैस गाला लगाभेरन डाड मारनै उस प्‍यार करून लाग्‍यान।
\v 38 उन सब लोग ज्यादा दु:खी यो कारणले भ्‍यान कि उन येक बाद पौलुसैस फिर कभै नि देखि सकॉला। फिर उन सब लोग पौलुसैस विदा करून खिन पानिका जहाज तलक ग्यान।
\c 21
\s पौलुसोको यरूशलेम खिन जानो
\p
\v 1 और वाँ भटे दुसरा दिन हम रुदूस द्वीप आयां, और फिर वाँ भटे पतरा नगर गयां।
\v 2 पतरा नगर में हमुन फीनीकि इलॉकका तरफ जान जहाज मिलछो और हम उमे बैटभेरन न्‍हैग्‍या।
\v 3 फिर हमुले कुप्रुस द्वीप देखिछ्य, पर हम उस बौं तरफ छोड़िभेरन अघिल कै सीरियाका तरफ बढ़ ग्‍या। और फिर सूर नगर में उतरयां, किलैकि वां जहाज भटे माल लै उतारून छ्यो।
\v 4 वां हमुले विश्‍वासियूनका पत्त-पानि लगाभेरन सात दिन उनारा दगाड़ रया। उनुले पवित्र आत्‍मा ले भरिभेरन पौलुसथैं क्‍योछ, "तुम यरुशलेम में खुट ले जन धरिया!"
\v 5 और जब इन सात दिन पुर भ्‍यान, और हम उनूनथैं विदा लिभेरन वाँ भटे जान छ्या, तब सब लोग नॉनतिनाका दगाड़ हमुन पुजून खिन नगर भटे भ्‍यार तलक आयान। फिर हमुले समुद्रका किनॉर में घुणा टेकभेरन प्रार्थना करछ्य।
\v 6 येक बाद उन हम सबुन समुद्री जहाज में बैठाभेरन अपूना घर लौट ग्‍या।
\v 7 जब हम सूरका पानि बॉट पतूलीमिस नगर पुजिया, तब हम एक दिन विश्‍वासियूनका दगाड़ रया।
\v 8 दुसारा दिन हम वाँ भटे जाभेरन कैसरिया पुजिया। वां हम निकी खबरका परचार करन्या फिलिप्पुसका घर में रयां। उ सात लोगून मे भटे एक छ्यो।
\v 9 उक चार कुवारी चेलिन छ्या, जो भविष्यबाणी करछ्या।
\v 10 जब हमुन वां थ्वाड़ दिन है जानान, तब अगबुस नामोको नबी यहूदा प्रदेश भटे वां आछ।
\v 11 उले पौलुसको (कमरबन्द लिभेर) अपूना हात-खुट बादिभेरन क्‍योछ, "जो आदिमका यो पटुक छ उस यरुशलेम में यहूदी लोग इसकै बादिभेरन अन्‍य जातिनका हात में सौंपॉला।"
\v 12 यो बात सुणिभेरन हम और वांक लोग सबुनले पौलुसथैं बिनती करिभेरन क्‍योछ, "तुम यरुशलेम जन जाया!"
\v 13 लेकिन पौलुसले क्‍योछ, "तुम यो किलै कुछ्या? तुम डाड मार-मारभेरन मैस निराश किलै करुनमरैछा? मै प्रभु यीशु मसीहका नामले यरुशलेम में नै केवल बादि जान खिन पर मरून खिन लै तैय्‍यार छूं।"
\v 14 जब पौलुस हमेरि बात मानू खिन तैय्‍यार नै भ्यो, तब हम यो कैभेरन चुप है ग्या कि प्रभुकि ईच्‍छा पुर हो।
\v 15 येक बाद हम तैय्यारी करिभेरन यरुशलेमका तरफ न्हैग्या।
\v 16 कैसरियाका थ्वाड़ विश्‍वासी हमारा दगाड़ लै आयान और जब हम यरुशलेम पुजिया, तब उन हमुन कुप्रुसका रूनवालो मनासोनक घर ली ग्‍यान, जो शुरुवादक दिनूनको विश्‍वासी छ्यो।
\s पौलुसकि याकूबाका दगाड़ भटे
\p
\v 17 और वां हमोरो स्‍वागत सब विश्‍वासियूनले खुशीले करछ्य।
\v 18 दुसारा दिन पौलुस और हम सब याकूबका घर ग्‍यां, जां विश्‍वासियूनका सब अधिकारी जॉम छ्या।
\v 19 तब पौलुसले उनून नमस्कार करछ्य, जो- जो काम परमेश्‍वरले उक जरियाले अन्‍य जातिनका बीच में करछ्य, एक- एक करिभेरन सब बताछ।
\v 20 इन सब बातुन सुणिभेरन उनुले परमेश्‍वरकि महिमा करछ्य। और पौलुसथैं क्‍योछ, "हजारों यहूदियूनले विश्‍वास लै करि छ: और उन सब नीयमको पालन लै पक्‍का रीतीले करछ्य।
\v 21 पर उनुले तुमारा बारि में सुण रैछ, कि तुम दुसॉर देशून में रूनवाला यहूदियुन थैं कूंछा, कि तुम मुसाका नियम मानुन छोड़ि दीया, और नै अपूना च्‍यालानको खतना करा और नै यहूदियूनका रीती-रिवाजुन माना।
\v 22 अब तुम उनुस शांत करून खिन इसो करा
\v 23 येक कारण हम जो तैथैं कूनु, उ कर। हमारा यां चार लोग छन, जिनूनले मन्नत मांग रैछ।
\v 24 तुम लै इनारा दगाड़ अपनास शुद्ध करा; और उनूनखिन खर्चा दी कि उन मुनडन करून। तब सब जाणि जालो कि जो बात उनूनले त्यारा बारि में बतायान, उनूनमें के सच्चाई नि छी, पर तैं अफी ले नियमस मानि भेरन उका अनुसार चलछ्य।
\v 25 जां तलक अन्य-जातियोंक विश्‍वासियूनकि बात छ, हमुले चिट्ठी लिखभेरन उनुस अपूना यो फैसला भेजिछ्य कि तुम मूरतिनकी सामुनी चढा़ईं शिकार, खूनको खान-पिन, दम घोटी जानवरूनको शिकार और व्यभिचार भटे बचिया।"
\v 26 तब पौलुसले जस उनुले क्‍योछ, उससो करछ्य, और पौलुस दुसारा शुद्ध हो भेरन परमेश्वराका भवन में ग्यो और वां बताछ कि उनूनमें भटे हरेक खिन भेट चढ़ाई जान तलकका दिन कब पूर ह्वाला।
\s परमेश्वराका भवन में पौलुस को पकड़ी जानो
\p
\v 27 जब इन सात दिन पुर हुनवाला छ्या तब ऑशियाका यहूदियूनले पौलुसैस परमेश्वराका भवन में देखभेरन सब लोगून भड़काछ, और हकाहाक करिभेरन पौलुसैस पकड़ लिछ,
\v 28 "हे इस्राइलियों भाइयो, मधत करा, यो उई आदिम छ: जो सब लोगून में नियमक और परमेश्‍वरका भवनका विरोध में सब जागा सब लोगून सिखूछो, केवल इदुकै नै, यैले यूनानिन यो भवन में ल्याभेरन येक पवित्रता लै नांश करि छ:
\v 29 इनूले ये है पैलि इफिसुसका रूनवाला त्रुफिमुसैस यैका दगाड़ यो नगर में देखि देखछ्य, येक कारण उनुले यो गलत समजिछ्य कि पौलुस उस अपूना दगाड़ लिभेरन परमेश्‍वरका भवन में आछ।
\v 30 यो बातका कारणले पुर शहर में हड़कंप मचि ग्यै, और लोग चारों तरफ भटे दौड़भेरन वां जॉम है ग्‍या। और उन पौलुसैस पकड़भेरन परमेश्‍वरका भवनका भ्‍यार भटे खींच ल्यान,और तुरन्त द्वार बंद कर दी ग्या।
\v 31 जब उन पौलुसैस मारून चांनमरेछ्या, उ बखत सेनाक सैपस यो खबर मिलछ्य कि सॉर यरुशलेम में दंगा भड़क ग्यो।
\v 32 तब उ सैप तुरंत सिपाईंन और सरदारून लिभेरन उनारा पास दौड़ भेरन भ्यार! और यो देखिभेरन उनुले पौलुस मारून- पिटुन छोड़ि दीछ।
\v 33 फिर सेनाका सिपाईले नजिक आ भेरन पौलुसैस पकड़भेरन उस द्वी जंजीरूनले बादनाको हुकुम दिभेरन लोगूनथैं पुछ्छै कि यो को छ: और यैल कि कर रैछ?
\v 34 भीड़ मे भटे कोई के कूनमरेछ्यो और कोई के। यो कारणले सेनाका सैपस सच्चाईको पत्तो नै लाग सकियो- तब सैपले पौलुसैस सेनाकि चौकि में ली जानाको हुकुम दीछ।
\v 35 जब उन वांक सीढ़िन में पुजियान तब भीड़को भंयकर रूप देखिभेरन सिपैनोंस पौलुसैस कंन्धा में उठाभेरन ली जान पडछो
\v 36 किलैकि लोगूनकि भीड़, पछिल पड़िनाकि छी "यैस खतम करा, यैस खतम कर।"
\v 37 जब पौलुसैस सेनाकि चौकि भितर ली जानमरेछ्या, तब पौलुसले सेनाका सैपथैं क्‍योछ, "क्‍या मै तुमूनथैं एक गुजारिश करि सकछू?" यो सुणिभेरन उले क्‍योछ," कि तुम यूनानी भाषा जाणछा?
\v 38 क्‍या तुम उ मिस्री न्हैंतिना जैले थ्वाड़ बखत पैली झगड़ फसाद करछ्या और चार हजार लोगून तलवार लिभेरन भड़कै भेरन रेगिस्‍तान में ली गैछा?"
\v 39 पौलुसले क्‍योछ, " मै त तरसुसको यहूदीमैस छूं,। और किलिकिया खाश नगरोको रूनवालो छूं। मैं उनूनथैं गुजारिश करछू, कि तुम मैस भीड़का दगाड़ बात करून दी।"
\v 40 जब पौलुसैस भिड़ाका दगाड़ा बात करनाकि इजाजत मिल गै तब पौलुसले सीढ़िन में ठॉड़ है भेरन हातले लोगून चुप रुनखिन इशॉर करछ्य, और जब सब चुप है ग्‍या, तब उ उनारा दगाड़ा इब्रानी में बात करून लागछ्यो!
\c 22
\s भिड़ा का सामुनि पौलुसोको भाषण
\p
\v 1 "हे भाइयो और सज्जनोई! मेरि बात सुणा।"
\v 2 और जब लोगूनले सुणछ्य, कि उ हमेरि बोलि में बोलूनमरेछ्यो, तब उन सब शांत है ग्‍या। तब पौलुसले यो क्‍योछ,
\v 3 "मै लै यहूदी छूं, और म्‍यार जन्‍म किलिकियाका तरसुस नगर में भ्‍योछ। पर मेरि पढ़ाइ-लिखाइ यो नगरै में भैछ, और मैले अपूना पुरखोंनका सब नियमस निकीकैं समजिछ्य। म्‍यार भितर लै तुमारा समान परमेश्‍वरका आदर करून खिन आँग लागीनाकि छ:।
\v 4 उन लोगून जो यीशुस मानछ्या, मैले उनुस बन्दी बनाभेरन जेल में डालछ्य।
\v 5 येक गवाह महायाजक और सभाका लोग छन, क्‍याखिनकि मैले उनूनथै यो हुकुम-नामा ली रखछ्यो, कि दमिश्‍क में जो लै यीशुका विश्‍वासी होला, मै उनुस जेल में डालभेन सजा दिलूंलो
\s अपूना ह्रदय परिवर्तनका बारी में
\r प्रेरितों 9;1-19 ; 26; 12-18
\p
\v 6 जब में हुकुम-नामा लिभेरन दमिश्कका तरफ जानमरेछयुं, तब एकाएक आकाश भटे एक उज्यालो म्‍यार चारों तरफ चमकछ्य।
\v 7 मै भिंमें खिती गयु, तब मैले यो अवाज सुणछ्य, कोई मैथैं कुनमरेछ्यो "पौलुस, पौलुस, तैं मैस किलै सतूनमरेछ्?"
\v 8 मैले क्‍योछ, "प्रभु, तुम को छा?" उनुले क्‍योछ," मै यीशु नासरी छूं, जैस तैं सतूनमरेछ्य
\v 9 पर जो म्‍यार दगाड़ छ्या, उनुले उज्यालो देखछ्य, पर उ अवाज नै सुणि जो मैले सुणछ्य।
\v 10 मैले क्‍योछ, "प्रभु, मै कि करुं?" प्रभुले मैथैं क्‍योछ," उठ, दमिश्कका तरफ जा, और वां तैस बताई जॉलो कि -कि करून छ:
\v 11 किलैकि तेज उज्यालाका कारणले मैस के नि देखिनमरिछ्यो यो कारणले म्‍यारा दगड़िया मेरो हात पकड़भेरन दमिश्‍क ली ग्‍यान।
\v 12 वां हनन्‍याह नामोको एक धार्मिक आदिम छ्यो, जैक नाम ब्यवस्थाका पालन करनाका कारण यहूदियुन में खाश छ्यो,
\v 13 उले म्‍यार पास आ भेरन क्‍योछ, "पौलुस भाई, तैं देखून में जा।" उ बखत भटे मै फिर देखून लाग गयु।
\v 14 तब उनुले क्‍योछ, "परमेश्‍वर जिनेरि अराधना हमारा पितर करछ्या, उनुले तैस येक कारण चुन रैछ, कि तैं उनेरि ईच्‍छास जाण, और उनोरो हुकुमस मान!
\v 15 किलैकि तैस सब लोगूनका सामुनी परमेश्वर कि गवाही दिन छ: जो त्यारा दगाड़ा भैछ।
\v 16 येक कारण अब तैं बपतिस्‍मा लिन खिन देर जन कर, और यीशुका सामुनि अपूना पापून मानि लै।"
\p
\v 17 येक बाद जब मै यरुशलेम जा भेरन परमेश्‍वरका भवन में प्रार्थना करूनमरेछयु, उ बखत मैस प्रभुले दर्शन दीछ।
\v 18 उनुले क्‍योछ, "उठ, यां भेट जा, किलैकि यांक लोग तेरि गवाही नि मानाल।"
\v 19 मैले क्‍योछ, "प्रभु, उन जाणनान कि मै तुमारा लोगून सभा-घर भटे निकाल-निकालभेरन जेल में डालभेरन मार छयुं।
\v 20 और जब तुमारा सेवक स्तिफनुस मारी जानमरेछ्यो, तब मै उनारा दगाड़ वाँ छयुं, मैले उनारा कपाडा पकड़ि राखछ्या, जो स्तिफनुसैस मारनान।
\v 21 लेकिन प्रभुले मैथैं क्‍योछ, "यां भेट जा, किलैकि मै तैस दूर-दूर तलक दुसॉर जातिनका पास भेजलो।"
\v 22 यैल तलक पौलुसकि यो बात लोग सुणुनमरेछ्या लेकिन अब उन सब जोर-जोरले हकाहाका करिभेरन कुन लाग्‍यान, "यैक नाम निसान मिटा दी! किलैकि यो ज्‍यून रून लायकको नाहातिन!
\v 23 लेकिन जब भिड़ नारेबाजि, अपूना कपाड़ा फाड़भेरन और आकाश मे मॉट छलकून लाग्‍यान।
\v 24 तब सेनापतिले पौलुसैस भितेर लिजैभेरन चाबुक लगूनाको हुकुम दीछ, जैल उ अपूनो कसूर बताओ। किलैकि उ जाणून चांछ्या कि लोग उस देखिभेरन इदुक नराज किलै छन?
\v 25 जब सिपाई पौलुसैस चाबुक लगून खिन बादूनमरेछ्या, तब पौलुसले ऊथै पुछ् छै, "कि तुमारा कानूनका अनुसार कोई इसो आदिमस चाबुक लगै सकछा जो कि रोमी नागरिक छ, और जबकि उक कसूर लै साबित नै भ्‍यो?"
\v 26 यो सुणिभेरन उ सिपैले सेनाका पास जाभेरन क्‍योछ, "तुम यो कि करुनमरैछा? उ तै रोमी छ:।
\v 27 यो सुणिभेरन सेनापतिले पौलुसका पास आ भेरन पुछ्छै, "मैं बतो, क्‍या तैं रोमी छ?" उले जबाब दीछ," होई ।"
\v 28 तब सेनापतिले क्‍योछ, "मैस रोमी नागरिकता घूस में भौते डबल दिभेरन मिलछ्य।" पौलुसले क्‍योछ," मै तै जनम भटे रोमी छूं!"
\v 29 तब उन सिपाई जो पौलुसैस मारूनवाला छ्या, हट ग्‍या। और सेनापति लै डरि ग्यो, किलैकि उस ले एक रोमी आदिमीस बादनाको और चाबुक लगूनाको हुकुम दीछ।
\s महा सभा का सामुनि पौलुस
\p
\v 30 यो जाणिभेरन दुसर दिन सेनापतिले पौलुसैकि बेड़ियून खोल दीछ। यहूदियूनका अधिकारियून महा सभा मे जॉम हुनाको हुकुम दीछ किलैकि उन जाणून चांछ कि यहुदी पौलुस में कि इल्जाम लगून मेरियान। तब उले पौलुसैस लिजाभेरन महासभाक सामुनि ठाड़ॉ कर दीछ ।
\c 23
\p
\v 1 पौलुसले सभाका तरफ चाँभेरन क्‍योछ, "भाइयो, मैले आज तलक परमेश्‍वरका नजरून में अपूना सच्‍चा मनले अपूनो जीवन बिताछ्य।"
\v 2 यो सुणिभेरन हनन्‍याह महायाजकले वां ठाड़ होईनाका लोगून पौलुसका मूख में थप्पड़ मारनाको हुकुम दीछ।
\v 3 पौलुसले उथै क्‍योछ, "ओ कपटी, परमेश्‍वर तैस मारॉला! तै यां व्‍यवस्‍थाका अनुसार न्याय करून खिन बैठि रैछ, फिर लै व्‍यवस्‍थाका खिलाफ मैस थप्पड़ मारनाको हुकुम किलै दिनमरछ्या?"
\v 4 तब सामूनी ठॉड़ थ्वाड़ लोगूनले पौलुसथैं क्‍योछ, "क्‍या तैं परमेश्‍वरका महायाजकस जे ते कूनमरेछ्य?"
\v 5 पौलुसले क्‍योछ, "भाइयो, मैं नि जाड़ छियू , कि इन महायाजक छन। और लिख रैछ, कि तुम अपूना लोगूनको न्याय करन्यास भल- बुरो जन कया।"
\v 6 जब पौलुसले देखछ्य कि यां एक दल सदूकियोंका और दुसरा फरीसियोंको दल छ: तब उले जोरले क्‍योछ, "भाइयो, मै फरीसी दलको धर्म गुरु छूं, जस म्‍यार पितर लै छ्या। मैस येक कारण पकड़ी ग्योछ, किलैकि मै मानछू कि मारनाका बाद हम दुबाँरा ज्‍यून हुला!"
\v 7 पौलुसका यो कुन तलक सदूकियूनका और फरीसियोंको बीच बहस शुरु है ग्यां,
\v 8 किलैकि सदूकी दुबाँरा ज्‍यून हुन, स्‍वर्गदूत, और आत्‍मा के नै मान छ्या, लेकिन फरीसी इन सब बातुन मान छ्या
\v 9 जब उनूनमें फूट पड़ि ग्यै, तब फरीसी दलॉका थ्वाड़ लोगूनले बहस करनै -करनै क्‍योछ, "हम येक कोई कसूर नै देखूनमरेयान! अगर कोई आत्‍मा या स्वर्गदूतले येक दगाड़ बात करछ्य, तब हम उक खिलाफ के बात नै कर सकना।"
\v 10 यो देखिभेरन कि उन भौत ज्यादा बहस करनान, सेनापति डरि ग्या कि कांइ उन पौलुसॉका टुकूण-टुकूण नै करि दियो। येक कारण उले सिपाईन हुकुम दीछ कि तुम जबदस्‍ति सभा में जाभेरन पौलुसैस सेनाकि चौकि में ली जाया।
\v 11 उई रात प्रभु परमेश्‍वरले पौलुसथैं बात करिभेरन क्‍योछ, "तैं जन डर, किलैकि जसीकैं तैले यरुशलेम में गवांही दीछ, उसीकैं तैंले रोम में लै गवांही दिन छ।"
\s पौलुस कि हत्या कि साजिश
\p
\v 12 दुसॉर दिन हुन पर यहूदियूनले मिलभेरन एक राई करछ्य यो कसम खाछ कि जब तलक हम पौलुसैस नै मार द्यू, तब तलक हम थूक लै नि नेला
\v 13 और इनेरि गिनती चालीस है ज्‍यादा छी।
\v 14 और इनुले याजकूनका सिपाईन और सभाका खाश लोगूनका पास जाभेरन उनुथै क्‍योछ, "हमुले यो कसम खा रैछ, कि जब तलक पौलुसैस मार नै द्यू, तब तलक हम के ले चाखला त हमून में धिक्कार छ:
\v 15 येक कारण अब तुम सेनापति समझैभेरन पौलुसैस यो बहानाले अपूना पास बुला कि तुम उक ठिक-ठिक पुछ-ताछ करून चांछा। तब बॉट में हम उस मारून खिन बैठि रूंलो।"
\v 16 लेकिन पौलुसका भानजाले उनेरि सब बात सुणछ्य, और उले चौकि भितर आ भेरन पौलुसैस सब बात बता दियान।
\v 17 येक बाद पौलुसले सुबदारैस बुलाभेरन उथै क्‍योछ, "यो च्‍योलास सैपक पास ली जाँ, किलैकि यो उनुस के बतुन चांछ।"
\v 18 तब उले ऊस सैपक पास लिजैभेरन क्‍योछ, "पौलुस कैदीले मैस अपूना पास बुलाभेरन मैथैं विनती करिभेरन क्‍योछ, कि यो च्‍योलास मै तुमारा सामुनी पुजै दयूं, क्‍याखिनकि यो तुमून के बात बतून चांछ।"
\v 19 सेनापतिले उक हात पकड़भेरन एंकात में लिजाभेरन पुछ्छै, "तैं मैस कि बतून चांछै?"
\v 20 उले क्‍योछ, "यहूदी धर्मगुरूनले योजना बना रैछ कि उन भोल तुमुथैं यो विनती कराल, कि तुम पौलुसैस सभाका सामुनी लिभेरन आ, जैलकि उन यो मामुलेकि जांच- पड़ताल करनाको कारण बताल।
\v 21 लेकिन तुम उनेरि बात नै मानिया, किलैकि उनूमें भटे चालीस है ज्यादा लोगुनले पौलुसैस मारनाकि कसम खा रैछ, कि जब तलक उन उस नि मार लिन, तब तलक उन के नि खाला, और उन बिल्कुल तैय्यार छन, सब उन केवल तुमारा फैसलाका इंतजार में छन।"
\v 22 यो सुणिभेरन सेनापतिले उ च्‍योलास यो कैभेरन भेजि दीछ, "तैं कैसे जन बताये, कि तैले यो बात मैस बताछ।"
\s पौलुसोको फेलिक्सका पास भेजि जानो
\p
\v 23 येक बाद सेनापतिले द्वी सुबदारून अपूना पास बुलाभेरन उनुथै क्‍योछ, "आज रात नौ बजे कैसरिया नगर जान खिन द्वी सौ सिपै, द्वी सौ भाला, और सत्तर घुड़सवार तैयार करा।
\v 24 और पौलुस खिन ले घोड़ा को इनतजाम करा, जैले कि उन पौलुसस सही सलामत राजपाल फेलिक्सका पास पूजा सकाला।"
\v 25 और सेनापितले यो बारिमें यो चिट्ठी लिखछ्य,
\v 26 "महारॉज राजपाल फेलिक्सस, क्लौदियुस लूसियासका नमस्कार।
\v 27 यहूदी लोग यो आदीमीस पकड़ भेरन मारून चाँछ्या, लेकिन मैंले अपूना सिपाईनका दगाड़ा जा भेरन येस छुड़ा लीछ, क्याखिनकि मैंस पतो चलछै कि यो रोमि छ:।
\v 28 तब यो पतो लगून खिन कि येको कशुर कि छ:? मै यैस उनारा सभा में लिभेरन गयू।
\v 29 तब मैस मालुम चलछ्य कि उन यैमें अपूना नीयमको अलग-अलग बातुनको दोष लगायान, लेकिन येले इसो कोई कसूर नै कर रैखछै, जैक कारण उस मौतकि सजा या बन्दी बनाई जौ।
\v 30 जब मैस पतो चलछ्य कि यहूदी यैस मारनाकि योजना बनून मरियान, तब मैले यैस जल्‍दी तुमारा पास भेजिछ्य। और यैमें दोष लगूनवालान ले हुकुम दीछ कि उन तुमारा सामुनी आ भेरन यैमें दोष साबित करून
\v 31 सेनापितको यो हुकुम पाभेरन सिपाईन ले रातों-रात पौलुसैस अंतिपत्रिस पुजा दीछ।
\v 32 दुसॉर दिन उन पौलुसस घुड़सवारुन उका दगाड़ा भेज भेरन खुद वापिस चौकि में लौट आयान।
\v 33 येक बाद घुड़सवारूनले कैसरिया पुजभेरन राजपालस चिट्ठी दीछ, और पौलुसस ले उनारा सामुनी ठाड़ करछ्य।
\v 34 राजपालले चिट्ठी पढ़भेरन ऊथै पुछ् छै, "तैं को राज्‍यको छ?" जाणिभेरन कि यो किलिकिया को निवासी छ:,
\v 35 राजपालले क्‍योछ, "जब तैंमें दोष लगूनवाला आ जॉला, तब मै तैरि सुणवाई करलो," और उले यो हुकुम दीछ कि तब तलक यैस हेरोदेसाका राजभवन में कैद में राखि जौ।
\c 24
\s हाकिम फेलिक्सका सामुनि पौलुस
\p
\v 1 येक पांच दिनका बाद महायाजक हनन्‍याह और थ्वाड़ सभाका खाश लोग और तिरातुल्लुक नामोको एक वकीलेस लिभेरन आयान। और उले राजपालका सामुनी पौलुस में इसो कैभेरन दोष पत्र दीछ।
\v 2 तब पौलुसस वाँ बुलाई ग्योछ और तिरतुल्लुस ले यो कै भेरन उमें दोष लगायान, “महाराज फेलिक्स ज्यु, तुमारा कारणले हमारा देश में बड़ शांति छ:; तुमारा जरियाले हमूनखिन भौत भलाई काम करिजान मरियान।
\v 3 और हम इन सब कामून खिन तुमोरो धन्यवाद करनू।
\v 4 और अब हम तुमोरो बाकी बखत बरबाद नै करून चांना। अब तुम हमरि यो बात सुणा।
\v 5 बात यो छ कि हकीकत में यो आदिम फूट पाड़ूनवालो और उपन्यांसि छ: और यैले दुनियॉका सब यहूदियुन में फूट पाड़ रैछ, और यो नासरत में रूनवालो यीशु का मानून वॉलों ठुलो नेता छ:
\v 6 येक अलावा यैले परमेश्‍वरको भवनस ले अशुद्ध करनाकि कोशिश करछ्य तब हमूले यैस पकड़ लीछ हम यैस अपूना कानूनक अनुसार सजा ले दि दीना पर
\v 7 सेनाका सेनापति लूसियास जबरदस्ती हमारा हात भटे छड़ा लिग्यो।
\v 8 और हमून तुमारा सामुनि उनाको हुकुम दिछ। तुम ये थैं पुछ भेरन सच्चाई को पतो लगा सकछा कि हम सही छा या गलत।
\v 9 और आईनाका सब यहूदियूनले यो बात में राजी भ्यान।
\s पौलुसोको जबाब
\p
\v 10 राजपालले पौलुसैस बोलनाको इशॉर करछ्य। पौलुसले क्‍योछ, "मैं यो जाणभेरन कि तुम भौत सालुन भटे यो जातिनका न्याय करुनमरैछा, येक कारण मै खुश है भेरन अपूना बारि में सफाइ दिनमेरयू।
\v 11 तुम यो बातोको पतो करि सकछा कि मैस परमेश्‍वरकि अराधना करून खिन यरुशलेम जाईनाका कुल बार दिन है ज्यादा नै होरिया।
\v 12 कैले मैस नैं परमेश्‍वरका भवन में, नैं नगर में नै कैका दगाड़ बहस करून और यां तलक कि झगाड-फसाद करून में लैं नै पायो।
\v 13 जिन बातून को दोष इन मै -में लगूनान, इन उको केले सबूत तुमुन नै दि सकना।
\v 14 पर मैं तुमारा सामुनि यो जरूर माननू कि जैस इन लोग गलत बाटो बतुनान, मैं उका अनुसार अपूना पुरखानका परमेवश्‍वरकि अराधना करछू, किलैकि जेले ब्यवस्थाकि किताब और भविष्यदक्तान का किताब में लिखिना को छ:, मैं उन सब बातून में विश्वास करछू।
\v 15 मै परमेश्‍वर में भरोस राखछू, जसकै इन करनान कि धर्मी और पापी द्वीनून को न्याय होलो।
\v 16 येक कारण मै परमेश्‍वर और लोगूनका सामुनी हमेशा अपूना मनस लगातार पवित्र बनूनाकि कोशिश करनै रूछू।
\v 17 ऐल मै भौत सालूनका बाद अपूना लोगूनकि मधत करून खिन दान ली भेरन यरुशलेम आयू, और परमेश्वरस भेट चढुन खिन आईनाको छ्यूं।
\v 18 आशियाका यहूदी लोग ले मैंस शुद्ध दसा में परमेवश्‍वर भवन का भीतर भेट चढ़ून देखछ्य। म्यारा दगाड़ा नै तै कोई भीड़ छी और नै वाँ कोई बाद-विवाद भै।
\v 19 अगर उनारा पास मै में दोष लगून खिन के कारण छ्यो, तो यां आभेरन तुमून बतूना।
\v 20 नै तै इन खुद बतून कि जब मै महा-सभाका सामुनी ठॉड़ छयू, तब इनुले मै -में कि दोष पाछ?
\v 21 मैले उनारा सामुनी ठाँड़ा हो भेरन जोरले यो बात जरूर क्योछ, "मरिनाका लोगून का न्याय हुनाका बारिमें आज तुमारा सामुनी म्यारो यो मुकदमा चल रियोछ।"
\v 22 तब राजपालले, जो यीशु में भरोस करनवालानका बारिमें निकीकैं जानछ्या, उले सुणवाई रोकभेरन क्‍योछ, "जब सेनापति लूसियास आलो, तब मै तुमोरो यो मुकरदमका फैसला करलो।"
\v 23 उले पौलुसस थ्वाड़ छूट दिभेरन हिरासत में राखनाको हुकुम दीछ, और यो ले क्‍योछ, "उक दगड़ियान उक दगाड़ भेट करून है जन रोकिया।"
\s फेलिक्स और द्रुसिल्लाका सामुनि पौलुस
\p
\v 24 येक थ्वाड़ दिनूनका बाद फेलिक्स अपूनी स्‍यैनि द्रुसिल्ला जो यहूदी छी, उस लिभेरन दरबार में आछ, और पौलुसस बुलाभेरन उनुले यीशु मसी का बारि में सुणछ्य।
\v 25 जब पौलुस धर्म-संयम और हुनवाल न्यायका बारिमें बतून लागछो, तब फेलिक्सले डरभेरन क्‍योछ, " ऐल तैं जा, मौका मिलून पर मै तैस फिर बूलूलो।"
\v 26 पौलुस थैं कुछ रूपाया मिलना कि उमीद छी; येक कारण उ ऊस बार-बार बुलाभेरन उक दगाड़ बात-चीत करछ्यो
\v 27 लेकिन इसिकै द्वी साल बित ग्‍या। येक बाद फेलिक्सका बदला में फेस्तुस राजपाल बनछो। तब फेलिक्सले यहूदियुन खुशि करनाकि ईच्‍छाले पौलुसैस जेल में डाल दिछ।
\c 25
\s फेस्तुस का सामुनि
\p
\v 1 राजपाल फेस्तुस कैसरिया में उनाक तिसर दिन बाद यरुशलेम खिन ग्‍यो।
\v 2 वां याजकूनका और यहूदियूनका खाश लोगूनले पौलुस में दोष लगून खिन पास आयान।
\v 3 उनूनले फेस्तुसथैं बिनती करिभेरन क्‍योछ, "तुम पौलुसस यरुशलेम बुलुनाकि किरपा करा।" क्‍याखिनकि उन ऊस बॉट में मारनाका विचार में छ्या।
\v 4 लेकिन फेस्तुसले क्‍योछ, "उ कैसरियाका जेल में बन्‍द छ:, और खुद मै ले वां जल्‍दी जान छ:
\v 5 येक कारण तुमून में भटे खाश आदिम म्‍यार दगाड़ हिटा, और अगर उले के गलत काम करि रैछ, तब वां उमे दोष लगा।"
\v 6 तब फेस्तुस आठ-दस दिनका बाद वापस कैसरिया आछ। दुसर दिन दरबार में बैटभेरन उले पौलुसस सभाका सामुनी ल्‍यूनाको हुकुम दीछ।
\v 7 जब पौलुस सभाका सामुनी आछ, तब यरुशलेम भटे आइनाका यहूदीले उक चारों तरफ ठॉड़ है भेरन इस दोष लाग्‍यान जिनोरो उनारा पास के सबूत न छ्यो।
\v 8 तब पौलुसले अपूना बचाव में क्‍योछ, "मैले नै त यहूदियूनको नियमस टोड़छै, नै परमेश्‍वरको भवनस अशुद्ध बनाछ, और नै सम्राटका खिलाफ के बात क्योछ।"
\v 9 तब फेस्तुसले यहूदियुनस खुशि करनाका ईच्‍छाले पौलुस थैं क्‍योछ, "क्‍या तैं चांछै कि मै यो दोषोंक न्याय यरुशलेम में करुं?"
\v 10 पर पौलुसले क्‍योछ, "मै सम्राटका अदालत में ठॉड़ छू, म्‍यार फैसला याई हुन चैंछियो। तुम ले निकीकै जाणछा, कि मैले यहूदियूनका खिलाफ केले बुराई नै कर रैछ।
\v 11 11अगर मैंले मौतकि सजाका लायक के कसूर करि रैछ, तब मै मरून खिन तैयार छूं। लेकिन इनार लगाई दोष एक लै सच्ची नाहातिन, त कोई ले मैस इनारा हात में नै सौंप सकनो। मै सम्राट थैं अपील करछू!"
\v 12 तब फेस्तुसले अपूना खास लोगून का दगाड़ चर्चा करनाका बाद पौलुस थैं क्‍योछ, "तै उले सम्राट थैं अपील करच्य, अब तैं उका पास जालै।"
\s राजा अग्रिप्पा का सामुनि पौलुस
\p
\v 13 येक बाद जब भौत दिन है ग्‍याय तब रॉज अग्रिप्पा और उकि बैनि बिरनीकेल कैसरिया में आ भेरन फेस्तुस दगाड़ मुलाकात करछ्य।
\v 14 जब उनुस वां थ्वाड़ दिन है जानान, तब फेस्तुसले पौलुसको मुकदमा राँजका सामुनी पेश करिभेरन क्‍योछ, "यां एक आदिम छ:, जैस फेलिक्स छोड़ि जा र्योछ।
\v 15 और जब मै यरुशलेम में छूं, तब वां याजकूनका और यहूदियूनका खाश नेताओंले उक खिलाफ दोष लगाभेरन बिनती करछ्य कि ऊस सजा दी जाओ।
\v 16 मैले उनुस जबाब दीछ, "रोमियूनका यो नियम छ: कि जब तलक दोषीस उमे आरोप लगूनवालाका सामुनी अपूना बचाव में बोलनाको मौक न मिलि जॉन, तब तलक ऊस सजाका खिन नै सौंपीं जासकूनो।
\v 17 येक कारण जब उन यां आयान तब मैले दुसर दिन अदालत में उ आदिमीस ल्‍यूनाको हुकुम दीछ।
\v 18 तब यहूदीयूनले उमे इस कोई दोष नै लगा सक्यो जस मैले सोचि राखिछ्यो।
\v 19 लेकिन उनारा मन-मुटाव उक दगाड़ अपूना धर्मका थ्वाड़ बात का कारण छ्यो और यीशु नामोको एक आदिमका कारणले ले जो मरि ग्योछ, लेकिन पौलुस उक ज्‍यून हुनाको दाव करछ्यो
\v 20 म्‍यारा समज में यो नै उन, कि यो बातकी पुछ-ताछ कसिकैं करि जाओ। येक कारण मैले ऊथै पुछ् छै, "क्‍या तैं यरुशलेम जान खिन तैयार छ, जां तेरो फैसला करी जौ।"
\v 21 लेकिन उले यो अपील करछ्य कि सम्राट जरियाले म्‍यार फैसला होलो, और तब तलक मै यो जेल में रुंछ। येक कारण मैले हुकुम दीछ कि जब तलक मै ऊस सम्राटका सामुनी नै भेजुं, तब तलक उ कैद में रौलो।"
\v 22 यो सब बात सुणिभेरन अग्रिप्पाले फेस्तुस थैं क्‍योछ, "मैले पौलुस कि बात सुणून चाँछू, “ तुम भोल सुणु लिया।”
\v 23 दुसर दिन अग्रिप्पाले और बिरनीके भौत धूम-धामले सेनाका और नगरॉका खाश लोगूनका दगाड़ सभा-घर में आयान, तब फेस्तुसले हुकुम दिभेरन पौलुसस बुलाछ।
\v 24 फिर फेस्तुसले क्‍योछ, "महारॉज अग्रिप्पा और सब लोगों , यो आदिमस देखा, जैका बारि में सब यहूदियूनले यरुशलेम में और यां ले जोर-जोरले माँग करछ्य कि यो ज्यून रूनाको लायक नाहातिन।
\v 25 पर मै समझ ग्यू कि यैले मौतकि सजाका लायक कोई कसूर नै करैछ। जब यैले तुमरि दुहाई दीछ तो मैले यैस तुमारा पास भेजना को इरादा करछ्य।
\v 26 लेकिन म्‍यार पास येक बारिमें राज लिखून खिन के नाहातिन। येक कारण मै यैस तुम सबुनका, खाश कर रॉज अग्रिप्पा, तुमारा सामुनी ल्या रयूं कि तुमारा सामुनी पुछ-ताछ करनाका बखत मैस लिखून खिन कोई कारण मिलज्यौ
\v 27 किलैकि मैस कोई ले मुकरदमको बिना ठोस कारणका तुमारा पास भेजून निक नै लागूनो
\c 26
\s अग्रिप्पा का सामुनि पौलुसोको सफाई दिन
\p
\v 1 येक बाद रॉज अग्रिप्पाले पौलुसथैं क्‍योछ, "तेरा पास अपूना बचाव में बोलनाको मौक छ:।" यो सुणिभेरन पौलुसले अपूना बचाव में क्‍योछ,
\v 2 "हे रॉज अग्रिप्पा, यहूदियूनले मै-में भौत दोष लगा रॉखछ्य फिर लै मै अपूनास धन्‍य समजूछूं कि आज तुमारा सामुनी अपूनि सफाई दिनरयू,
\v 3 खाशकर येक कारण कि तुम यहूदियूनको सब रीती और विवादुन जाणछा। मै तुमुथैं निवेदन करछू कि आरामले मेरि बात सुणो।
\v 4 “ म्योरो चाल-चलन शुरू भटे अपूनि जातिका बीच में और यरूशलेम में जसो छ्यो, उस सब यहूदी जाणनान।
\v 5 यहूदी म्‍यार बारि में भौत पैली भटे जाणनान,और अगर उन चाँन, त यो गवाही ले दी सकनाँन। कि मैले फरीसी दलका रूप मैले, जो भौत कट्टर छ्या, अपूनो जीवन बिताछ।
\v 6 लेकिन अब उ वादाका आशाक कारण जो परमेश्वरले हमारा पुरखूनका दगाड़ करछ्यो, ऐल मैं- में मुकरदमा चल र्योछ ।
\v 7 और उई वादा पूरो करून खिन, हमारा बारा कुल खुश हो भेरन दिन-रात परमेवश्‍वर आराधना करनान। हे महाराज योई कारणले यो यहूदी मैं-में दोष लगूनान।
\v 8 यो बात तुम लोग, किलै नै मानना कि परमेश्‍वर मरिनाका लोगून दुबाँर ज्‍यून किलै नै कर सकना?
\v 9 पैली मैंले यीशु नासरी को कट्टर बिरोधी छ्यू।
\v 10 और मैले यरुशलेम में इसो करछ्य ले। मैले महायाजकून थैं लिखीत रूप लिभेरन भौत पवित्र लोगून जेल में डाली दीछ, और जब उनुस मारुन खिन मेरि राई माँगछ्य, तब मैले होई क्‍योछ।
\v 11 मैंले हरेक सभाघर में जा-जाभेरन उनुस सजा दिछ और येक कारण ले बेबस करछ्य कि उन सबूनका सामुनी अपूना मुखले यीशुका बुराइ ले करून। यां तलक कि मै रीशमें विदेशून में जा भेरन उनून सतूछ्यू।
\s अपूना ह्रदय परिवर्तन का बारी में
\p
\v 12 यो कारण ले एक दिन मै मूख्य याजकूनका हुकुम और लिखत पाभेरन दमिश्‍क खिन जानमरेछ्यू,
\v 13 तब मैले छकालका बखत बांट में सूरज है ले तेज उज्यालो स्वर्ग भटे उन देखिछ्य, जो म्‍यार और म्‍यार दगड़ियान चारों तरफ चमकून मरेछ्यो।
\v 14 और हम सब भीमे में खिती पड़ियां, तब मैस इब्रानी में यो आवाज सुणाई दीछ, "पौलुस, पौलुस, तैं मैस किलै सतूनमरेछ्य? इसो तैखिन नोकिली चीज में लात मारून जसो छ: ।"
\v 15 मैले क्‍योछ, "प्रभु, तुम को छा?" प्रभुले क्‍योछ," मै यीशु छूं, जैस तैं सतूनमरेछ्य।
\v 16 उठ, मैले तैस यो इरॉदले दर्शन दीछ, कि तैंस अपूना सेवक और गवा ठहरूलो। और नै केवल इन बातुनका जो तैं ऐल देखूनमरेछ्य, बल्‍कि उन बातुनको ले जैस मै दर्शन दिभेरन अघिल कै तैस दिखूंलो उन बातून को ले गवाह ठैरले।
\v 17 मै तैस त्‍यार लोग और अन्‍य जातिनका हात भटे छुणूनै रूंलो।
\v 18 मै तैस अन्‍य जातिनका पास भेजुंलो, कि उन अन्‍यारो मे भटे उज्यालो में, और शैतानका बश मे भटे परमेश्‍वरका तरफ आ सकनान। जब उन मै-में भरौस करला, मै उनारा पापुन माफ करलो, और उन म्‍यार पवित्र लोगूनका दगाड़ मिलि जॉला।"
\s अपूना कामूंन का बारी में
\p
\v 19 येक कारण, हे रॉज अग्रिप्पा, मैले उ स्‍वर्गीय दर्शनका हुकुम नै टॉल,
\v 20 तब पैली दमिश्‍क में, फिर यरुशलेम और यहूदियूनका सॉर प्रदेश में और यां तलक कि अन्‍य जातिन लै यो प्रचार करने रयूं, कि अपूनो मन फिराव करा, परमेश्‍वरका तरफ आ और आज भटे निको काम करिया।
\v 21 यो कारणले थ्वाड़ यहूदियूनले मैस परमेश्‍वरका भवन मे भटे पकड़भेरन मारनाकि कोशिश करछ्य।
\v 22 लेकिन मै परमेश्‍वरका तरफ भटे मधत पाभेरन आज तलक ज्‍यून छूं, येक कारण मै नॉन-ठुले सबुनका सामुनी उनेरि गवाही दिनमेरयू,जो बात नबी और मुसाले कै राख्यान उनारा अलावा मैं के नै कुनू,
\v 23 कि मुक्तिदातास दु:ख उठून पड़लो और मरिन मे भटे दुबाँर ज्‍यून है भेरन यहूदियुन और अन्‍य जातिन द्विन बतालो कि उनुस मुक्‍ति कसकै मिलि सकछी, मै यीशुकि यो बात बतुछयुं।
\v 24 जब पौलुस अपूना बचाव में यो सब कूनमरेछ्यो, तब फेस्तुसले जोरले क्‍योछ, "पौलुस, क्‍या तैं पागल छ:, तेरो ज्यादा ज्ञान तैस पागल बनूछो!"
\v 25 पौलुसले जबाब दीछ, "महारॉज फेस्तुस, मै पागल न्हैतिनू, पर मै धीरजले संचि बात बतुन मर्यु।
\v 26 यो बातेंस रॉज अग्रिप्पा खुद जाणनान, येक कारण मै उनारा सामुनी निडर है भेरन कूछूं और मैस विश्‍वास छ:, कि तुमून मे भेट कोई बात इस न्‍हातिन जो उनुस मालुम नै होली, किलैकि यो घटना कोई अन्यारा(क्वाड़} में नै भै।
\v 27 हे रॉज अग्रिप्पा, क्‍या तुम नबियूनकि बातुनको भरौस करछा? मै जाणछू कि तुम भरौस करछा!"
\v 28 यो सुणिभेरन अग्रिप्पाले पौलुस थैं क्‍योछ, "क्‍या तैं मैस इतुक जलदी मसीही विश्‍वासी बनुन खिन मना ल्यलैं?"
\v 29 तब पौलुसले क्‍योछ, "परमेश्‍वर करो, कि तैई नैं पर यो सब लै जो ऐल मेरि बात सुणनान, एक दिन मेरि समान बन जाया, यो जंजीरोंक अलावा।"
\v 30 तब रॉज अग्रिप्पा, राजपाल फेस्तुस, बिरनीके और उनारा सभाका सब लोग उठ ग्या।
\v 31 जान- जानै उनुले आपस में क्योछ, “यो आदिमले मौतकि सजा या जेल में रून लायकको कोई कसूर नै रै
\v 32 रॉज अग्रिप्पाले फेस्तुस थैं क्‍योछ, "अगर यैले सम्राट थैं अपील नि करी हुनि , तब है सकछ्यो कि यो छुट सकछो।"
\c 27
\s पौलुस कि रोम-यात्रा : क्रेते तक
\p
\v 1 जब यो तय हो ग्यो कि हम समुद्रका बाट इटलि जूला, तब पौलुस और थ्वाड़ दुसॉर कैदिन यूलियुस नामोको सुबदारस सौंप दी ग्यो। यूलियुस सम्राट अगुसस्तुसक फौजक सुबदार छ्यो।
\v 2 और उन ऑशिया प्रदेश जानवाला जहाज में बैटभेरन बॉट लागी ग्‍या, और हम ले उनारा दगाड़ ग्‍या। मकिदुनिया देशक थिस्सलुनीके नगरेका रूनवाला अरिस्तर्खुस नामाका एक विश्वासी ले हमारा दगाड़ा छ्यो।
\v 3 दुसाँरा दिन हम सब सिदोन में पुज्या और यां सुबदारले दया करिभेरन पौलुसस अपूना दगड़ियाका घर जाभेरन उनेरि मधत ली सकनाकि इजाजत दीछ।
\v 4 वां भटे जहाजक लंगर उठा भेरन हम कुप्रुस नगरका किनार- किनारै भटे अघिल गयां, किलैकि हवा उलटी छी।
\v 5 येक बाद हम किलिकिया और पंफूलिया समुद्रस पार करिभेरन लुकियाका मुरा नामाका बन्दरगाह में पुजियां।
\v 6 वां सुबदारस एक पानिको जहाज मिलछो जो इटली जानवाला छ्यो और उले हमुन उमे बैठाछ।
\v 7 भौत दिनुन तलक माठू-माठू अघिल बढ़नै-बढ़नै भौत मुसकिलै ले हम कनिदुस में पुज्या । अब हमून हवा अघिल कै नी बढ़ून दिन मरेछी, यो कारण हम सलमोने बाँट भटे क्रेते पुज्या।
\v 8 येका बाद हम भौत मुशकिलै ले सुन्द्रर नामका बनदरगाह में पुज्या, जो लसया नगरा का नजिक छ्यो।
\v 9 ऐल तलक भौत बखत बित ग्यो और अब समुद्रका सफर करून और लै खतरनाक है ग्यो क्‍याखिनकि ह्यूनाका बरता लै दिन बित गैछा, येक कारण पौलुस ले लोगून यो राई दिछ,
\v 10 "भाइयो, मैस लागूनमरेछ्य कि हमोरो सफर भौत परेशानिवॉलो होलो, हमून न केवल अपूना माल और जहाजकि परेशानी उठून पड़ोलो बल्कि हमरि जिन्‍दगीको ले खतरा छ:।"
\v 11 लेकिन सुबदारले पौलुसकि बातका बदला जहाजका सिपाई और मालिकका बातुन में ज्यादा ध्‍यान दीछ।
\v 12 उ बन्दरगाह ह्यूनाका दिन बितून खिन भौत बेकार छ्यो , येक कारण ज्यादातर लोग वाँ भटे अघिल जान चाँछ्या। जैले कि उन फीनिक्स में पुजभेरन ह्यून दिन बिता सकून फीनिक्स क्रेते को एक बनदरगाह छ, हो दक्षिण- पश्चिम और उत्तर- पश्चिम का तरफ खुलीनाको छ:।
\s समुद्र में तूफान
\p
\v 13 येक जब थ्वाड़ा-थ्वाड़ा दक्षिणी हवा चलून लागछ्य तो उन समझग्या कि हमोरो काम बन ग्यो। तब उनुले लंगर उठाभेरन और क्रेते नजिक भटे बढ़ा कि कोशिश करछ्य।
\v 14 लेकिन जल्दी ही जमीन का तरफ भटे उत्तर पूर्वी तूफानी हवा चलून लागछ्य।
\v 15 और जहाज तूफानका चपेट में आ भेरन हवाका सामुनी बेबस है भेरन बगून लागछ्य।
\v 16 तब कौदा नामका एक नान टापू का आड़ में पूज भेरन हम भौत मुसकिलै ले जहाजस अपूना बस में कर पाया।
\v 17 तो सबूनले मिल भेरन जहाज कि डोगी मलि खीच भेरन जहाजस किनार लगाभेरन बड़िया कै बाँध दीछ। और सुरतिस का कम पानी जहाज फँस जानाका डरले उनूले जहाज खोल दिछ और समुद्र का बहाव में बढ़नै ग्यान
\v 18 दुसर दिन ले तुफान हमून जोरले झकजोरैनै रैछ, यो कारण ले हम जहाजको माल समुद्र में खीतून लाग्यान।
\v 19 तीसारा दिन उनूनले अपूना हातून ले जहाजको समान तलि खीत दिछ।
\v 20 जब भौत दिनून तलक न सूरज, न कोई तॉर देखिनमरेछ्या, और अब तुफान और ले तैज है भेरन चलून लागछो, तब हमेरि बचनाकि ऑश लै खतम है ग्यै।
\v 21 हमुले भौत दिनून भटे के नि खा रॉखछ्यो। तब पौलुसले हम सबूनका बीच में ठॉड़ है भेरन क्‍योछ, "भाइयो, निक त यो हुनो कि तुम मेरि बात मानभेरन क्रेते भटे बॉट नी लागना, तब हमोरो के नुकसान और हमुन के परेशानी लै नि हुनी।
\v 22 फिरले मै तुमूनथैं कुछू कि तुम हिम्‍मत राँखा, तुमून में भटे कैको ले जिन्दगीको के नुकसान नै हो, केवल जहाजको नुकसानका अलावा।
\v 23 क्‍याखिनकि मै जो परमेश्‍वरकि सेवा और भक्ति करछू, उक दूतले बैलि रात म्‍यार नजिक ठॉड़ है भेरन क्‍योछ,
\v 24 "पौलुस, तैं जन डर, क्‍याखिनकि तैस रोमी सम्राटका सामुनी ठॉड़ हुन छ: और देख, परमेश्‍वर त्यारा कारणले इन सब लोगूनले बचाल।
\v 25 येक कारण, भाइयो, तुम हिम्‍मत राँखा, क्‍याखिनकि मैस भरोस छ: कि जस उनारा दूतले मैथैं क्‍योछ, उन उसो करला।
\v 26 हमून जरूर कोई दीप में पूजन ह्वलो।"
\s जहाजो को टूटुनो
\p
\v 27 आज यो तूफानकि चौदवी रात छ: और हम अब तक भूमध्य सागर में इथां-उथां भटकूमरेछ्या। तबै जहाज चलूनवालाले चिताछ कि हम कोई जॉगाका सुकी किनॉर में पुजूनमरेया!
\v 28 उनूनले पानि कि गहराई नाप छ्य जो सैतीस मीटर छी और थ्वाड़ा अघिल जानाका बाद नाप छ्य तो छब्बीस मीटर निकलछ्य।
\v 29 उनुस डर लागूनमरेछी कि काँई हम चट्टा में नै टकरै जूं, येक कारण उनुले जहाज रोकून खिन उक पछिल तरफ भटे चार लंगर पानि में खितदीयान और बेशबरीले उज्यालो हुनाको इंतजार करून लाग्‍यान।
\v 30 लेकिन नाविक जहाज भटे भॉजून चाँनमरेछ्या, येक कारण उनुले जहाजका अघिल तरफ भटे लंगर खितनाका बहानाले नॉन नावस पानि में उतारि दीछ।
\v 31 यो देखिभेरन पौलुसले सुबदार और सिपाईन थैं क्‍योछ, "अगर उन जहाज में न रौला, तो तुम लोग नै बचि सकना।"
\v 32 यो सुणिभेरन सिपाईनले नॉन नावोंका जियोड़ा काटिभेरन समुद्र में खित दिछ।
\v 33 जब उज्यालो हुन लागछ्यो, तब पौलुसले सबुनस अपूना दगाड़ खानो खान खिन जोर दिभेरन क्‍योछ, "भाइयो, तुमून फिकर करन -करनै चौदा दिन होग्यान और तुमूले के खा लै नै राख्यो।
\v 34 येक कारण मै तुमूनथैं खानो खान खिन बिनती करछू, यो करून में तुमोरि भलाई छ:। तुमून में भटे कैको बाल ले बाको नी हो।"
\v 35 यो कैभेरन पौलुसले सबुनका सामुनी रवाटा लिभेरन परमेश्‍वरस धन्यवाद दिनाका बाद ऊस टोड़िभेरन खानो लाग्यान।
\v 36 यैल सबुनस हिम्‍मत आछ और तब उनुले लै खानो खाछ।
\v 37 जहाज में हम सब मिलाभेरन द्वी सौ छियत्तर लोग छ्या।
\v 38 जब सब खाभेरन भरी ग्‍याय, तब उनुले ग्यूका बोरिनस ले समुद्र में खितिभेरन जहाजस हल्को करि दीछ।
\v 39 जब सूरज निकलछ, तब उनुले एक खाड़ी देखीछ, जैक किनारा में रेत-रेत छ्यो। उनुले विचार करछ्य कि है सको त जहाजस एक किनार में ठॉड़ कर दीनू।
\v 40 उनूनले लंगर खोलि भेरन समुद्र में खीत दियान, पतवारून को बन्धन डीला कर दियान और अघिला पाल हवा में खीच भेरन किनारा का तरफ ग्यान।
\v 41 पर जहाज पानि भितर बालूवा में ठांसी ग्यो, और उक पछिलको हिस्‍सा टूटुन लागछ्यो।
\v 42 सिपाईनले इसो सोचछ्य कि कांइ इसो न हो कि कैदी बौं काटिभेरन भाजि जाओ, येक कारण ले उन उनुन मार दिन चांछ्या।
\v 43 लेकिन सुबदारले पौलुसस बचून ईच्‍छाले उनेरि ईच्‍छा टाली दीछ। उले हुकुम दीछ कि जो तैर सकनान , उन पैली फाटंग मारभेरन समुद्रका किनार में जा।
\v 44 और बकि लोग तक्‍ता और जहाजका दुसॉर चीजूनका सहारले पछिल भटे आ जाया, और इसिकैं सबाका सब लोग निकीकै सुका किनार में पुजि ग्‍या।
\c 28
\s माल्टा द्वीप में पौलुस
\p
\v 1 जब हम सब समुद्र भटे बचभेरन भ्‍यार पुजिया, तब हमून पत्तो चलछ्य कि ऐल हम माल्टा नामाका द्वीप में छ:।
\v 2 तब वांक लोगूनले हमूनमें दया करिभेरन और हमोरो स्‍वागत करिभेरन आँग ले जलाछ, किलैकि द्वियो हुनाले जाड़ है र्योछ।
\v 3 पौलुसले लाकॉड़ जॉम करिभेरन आँग में हालियान, तब ऑगकि तातले एक स्यापले पौलुसका हात लेपट दीछ।
\v 4 जब वांक लोग उ स्यापस पौलुसका हात में लपेटीन देखिभेरन आपस में कून लाग्यान, "पक्‍का यो आदिम खूनी छ:, समुद्र भटे त बचि ग्यो, फिर ले ईश्वरले येस ज्‍यून रूनाक लायक नै समज!"
\v 5 लेकिन पौलुसले स्यापस आँग में छटक दीछ, और उस के नुकसान नै भ्यो।
\v 6 और उन सब लोग यो इंतजार करमरेछ्या, कि उक हात सुजल या उ बिहोश है भेरन मरि जॉलो। जब उन भौत देर तलक इंतजार करने में छ्या, और ऊस के नै भ्यो, तब उन अपूनी सोच बदलभेरन कून लाग्‍यान, "यो कोई देवता छ!"
\v 7 यो जॉगाका नजिक वांक ठुलो अधिकारी पुबलियुसॉक गाड़ा छ्या।, उले हमुन बुलाभेरन तीन दिन तलक हमेरि खातिरदारी करछ्य़।
\v 8 जब पुबलियुसॉको बबा जर और पेट कटाइले बिमार है भेरन भितर पड़ि रै छ्यो, तब पौलुस उनुस देखून खिन भितर ग्योछ, और प्रार्थना करिभेरन उनूमें हात राँखछ् य़ और उन ठिक है ग्‍या।
\v 9 और यो सुणिभेरन वांक सब बिमार लोग उक पास आभेरन ठिक हुन लाग्‍यान।
\v 10 उनुले हर प्रकारले हमेरि मान-पान करछ्य। और जब हम तीन महिनाका बाद उ जॉगा भटे दुसर जहाज में जानमरेछ्या, तब उनुले हमेरि जरवतकी सब चीज जहाज में राँख दीछ।
\s माल्टा द्वीप भटे रोमाका तरफ
\p
\v 11 हम तीन महिनाका बाद सिकंरिया जान वाला एक जहाज में बैठिया, जैले यां जाड़ा दिन बिताईनाका छ्या। यो जहाजोको चिन्ह छ्यो, “मिथुन।”
\v 12 वाँ भटे हम सुरकुसा में पुजभेरन तीन दिन तलक वाँ रया।
\v 13 उक बाद हम वाँ भटे घुमभेरन रेगियुस तक आयां। अब दुसर दिन (दक्षिण तरफ भटे हवा चलून लागछ्य, यो कारणले हम एक दिन बाद पुतियुलि बन्दरगाह पुजिया।
\v 14 वां विश्वासि भाईयों- बैनिनका दगाड़ा भेट भैछ और हम गुजारिशले सत दिन तलक उनारा दगाड़ा रया। यो कारणले हम रोम तक आ ग्या।
\v 15 वांका भाई- बैनिन हमारा उनाकि खबर सुणि भेरन अपियुसकि चौक तलक और “ तीन सरय तक नामाक जाग तलक हमोरो स्वागत करून खिन आयान । उनून देखिभेरन पौलुसस हिम्मत उछी और उले पमेश्वर धन्यवाद दीछ।
\v 16 जब हम रोम में पूज्या , तो पौलुसस यो इज्जात मिल गै कि उ एक सिपाईस देख रेख जाँ मन करौ रै सकछो।
\v 17 फिर पौलुसले वां रूनवाला यहूदियूनका खाश लोगूनस बुलाछ, और जब उन सब आ भेरन एक दगाड़ जॉम भ्‍यान, तब उले उनुथै क्‍योछ, "भाइयो, मैले अपूनी जाति और अपूना पुरखूनका रीती-रिवाजका खिलाफ के नै करियो , फिर ले मैस यरुशलेम भटे बन्दी बनाभेरन रोमियूनका हात सौंपि ग्‍यो।
\v 18 उनुले जाँच-पड़ताल करनाका बाद मैस छोड़ि दिन चाँछ, क्‍याखिनकि मैस मौतकि सजा दिनाको कोई कारण नी छ्यो।
\v 19 जब यहूदियूनले विरोध करछ्य, तब मैले सम्राट थैं अपील करून पड़छ्य। किलैकि मै अपूनी जाति में कोई दोष नी लगून चांछू ।
\v 20 येक कारण मैले तुमून यां बुलाछ, कि मै तुमारा दगाड़ भेट-घाट करिभेरन बात-चीत करुं। क्‍याखिनकि मै येक कारण बादीनाको छूं कि मै तुमोरो सामुनी परमेश्‍वरका यो वादा में भरोस करछू कि उन अपूना लोगून बचाला।"
\v 21 उनूनले पौलुस थैं क्‍योछ, "यरुशलेम भटे तैरा बारिमें हमुन कोई चिट्ठी नै मिलि, और नै वाँ आईनाका भाईन ले तुमारा बारिमें के खबर नै दी नै भली नै बुरी ।
\v 22 लेकिन हम तेरि बात सुणून खिन तैयार छ:, क्‍याखिनकि हमुन येक बारि में यो मालुम चलछ्य कि सब जॉगॉका लोग हमरा खिलाफ में बात करनान।"
\v 23 तब उन एक दिन तय करिभेरन पौलुसका पास आयान, और पौलुस पूरा दिन भर उनुस परमेश्‍वरका राँजका बारिमें समझायन। और मूसा और नबियूनकि लिखीना किताब भटे यीशुका बारिमें उनुन समझूनाकि कोशिश करछया।
\v 24 और थ्वाड़ लोगूनले उक बात में भरोस करछ्य, लेकिन कुछ लोगून भरोस नै करियो।
\v 25 जब उनूनमें यो बात में सहमत नै भ्या, तै पौलुसले उनारा जान बखत क्‍योछ, "पवित्र आत्‍माले यशायाह नबीका जरियाले हमारा पुरखुनथैं ठिक क्‍योछ,
\v 26 इन लोगून का पास जाभेरन बता, तुम म्‍यार बात त सुणला, पर नि समझला। तुम म्‍यार काम त देखला, पर उनोरो मतलब नि जाणला।
\v 27 किलैकि ईन लोगूनको मन निठूर है ग्‍यो, और यो कानुनले नै सुणनान , ऑखूनले नै देखनान , काई इसो नै हो कि आँख ले देखनान , कानून ले सुणनान , मनले समझौ और । और उन म्यारा तरफ मुडुन और मै उनून बाच ल्यूं ।"
\v 28 येक कारण ले तुम सबून मालूम हो कि, परमेश्‍वरकी मुक्‍ति यो खबर अन्‍य जातिन खिन छ:। उन जरूर सुणाला।"
\v 29 (और जब उले यो सब बात कै हलछो, तब यहूदियूनले आपस में येक बारि में बाद-विवाद करने वाँ भटे न्‍हैग्या।)
\v 30 येक बाद पौलुस अपूना किराय़ा घर में पुर द्वी साल र्योछ । उन उ सब लोगून को स्‍वागत करछ्या जो उनून भेटन खिन ऊच्छ:।
\v 31 पौलुस निडर और बेदड़क है भेरन परमेवश्‍वर का राज्य बात सुणूछया और प्रभु यीशु का बारिमें सिखूछ्या।
