\id TIT
\ide UTF-8
\rem Copyright Information: Creative Commons Attribution-ShareAlike 4.0 License
\h તિતસનં પત્ર
\toc1 તિતસનં પત્ર
\mt1 Titus
\mt1 તિતસનં પત્ર
\c 1
\p
\v 1 પાવુલ તરફૂકી જે પરમેશ્વરું દાસ આને ઈસુ ખ્રિસ્તુ પ્રેરિત હાય , પરમેશ્વરું નીવુંડલા લોકુહું વિશ્વાસ આને તીયા સત્ય ઓઅખુલા અનુસાર જો ભક્તી અનુસાર હાય
\v 2 તીયું અનંત જીવનું આશા પે જીયા પ્રતિજ્ઞા પરમેશ્વરુંયં જો ખોટો નાહાં ગોગી સેકતો પેઅલેનેજ કેઅલો હાય
\v 3 પેન ઠીક સમયુપે પોતા વચનુંલે તિયાં પ્રચારું લીદે જાહિર કેઅયોં , જો આમાં તારનારો પરમેશ્વરું આજ્ઞા પરમાણે માંન હોપી દેદલી હાય
\v 4 તીતસ નાવું જો વિશ્વાસુ સહભાગિતા વિચારુકી માંઅ ખેરો પોયરોં હાય ; પરમેશ્વર બાહ્કો આને આમાં તારનારો ખ્રિસ્ત ઈસુ તરફૂકી માને કૃપા આને શાંતી મિલતી રે
\v 5 માંય ઈયાલીદે તુલ ક્રેતેમ છોડી આલો , કા તું રી ગેહલ્યા ગીઠીહીંને હુદારે , આને માંઅ આજ્ઞા નુસાર નગર નગર વડીલાહાંન નેમી દે
\v 6 જે નિર્દોષ આને એકુજ થેયુ કોઅવાલો વેઅ , જીયા પોયરે વિશ્વાસી વેઅ , આને તીયામે લુચપન આને નિરંકુશના દોષ નાંય વેઅ
\v 7 કાહાકા અધ્યક્ષુલ પર્મેશ્વરુ કારભારી વેરુલોં કારણ નિર્દોષ વેરાં જોજે , નાંયં હઠ્ઠી , નાંયં ગુસ્સાવાલો , નાંયં પિનારો , નાંય ઠોકનારો [ મારપીટ ] કેઅનારો આને નાંય નીચ કામાણી લોબ્યો
\v 8 પેન ગોવાંર ચાકરી કેઅનારો , ભલાયુ કેઅનારો , સંયમી , ન્યાયી , પવિત્ર આને શરીરુપે તાબો થોવનારો
\v 9 આને તો વિશ્વાસ યોગ્ય વચનુપે જો ધર્માઉપદેશું નુસાર હાય , સ્થિર રેઅ ; કા ખેરી શિક્ષાકી ઉપદેશ દીઅ સેકે ; આને વિવાદયાહાં બી મુંય બોંદ કી સેકે
\v 10 કાહાલકા ખુબુજ લોક અંકુશ લાગવુંનારા બકવાદી આને ધોકા દેનારા હાય ; વિશેષ કીન ખતના વાલાહાંમેને
\v 11 ઈયાહાં મુંય બોંદ કેરાં જોજે એ લોક નીચ કામાયું ખાતર ખારાબ ગોઠ્યા હિકવીને કોંઅકોંઅ બિગાડી દેતાહાં
\v 12 તીયહાંમેને એક માહું જોં તીયહાંજ ભવિષ્યવક્તા હાય , આંખ્યોહોં , કા ક્રેતી લોક સાદા ખોટા , દુષ્ટ જનાવાર આને આલ્યાહાં ડેડી રેતાહાં
\v 13 ઈ સાક્ષી ખેરી હાય , ઈયાખાતુર તીયહાંને કોડક રીતે ચેતાવણી દેયાં કેઅ , કા તે વિશ્વાસુમ પાક્કા વી જાય
\v 14 આને યહુદીયાહાં કથા કાહાન્યા આને તિયાં માહાંપે મોન નાંય લાગવે , જે ખેરાપેને ભટકી જાતેહેં
\v 15 શુદ્ધ લોકુહું ખાતર બાદીજ વસ્તુ શુદ્ધ હાય , પેન અશુદ્ધ આને અવિશ્વાસીહીં ખાતુર કાયબી શુદ્ધ નાહા , પેન તીયા બુદ્ધિ આને જ્ઞાન બેનું અશુદ્ધ હાય
\v 16 તે આખતાહાં કા આમુહું પરમેશ્વરુલે જાંઅતાહા , પેને પોતા કામુ કી તીયા નાકાર કેઅતાહા ; કાહાકા તે ધિક્કારપાત્ર આને આજ્ઞા નાંય માનનારા હાય , આને કેલ્લાજ હારા કામુ યોગ્ય નાહાં
\c 2
\p \v 1   પેન તું એહંડયા ગોઠ્યા આખ્યાકે કા જે  ખેરા ઉપદેશુ યોગ્ય હાય 
\v 2   અથવા ડાયેં માંહેં મજબુત આને ગંભીર આને સંયમી વેઅ આને તીયા વિશ્વાસ આને પ્રેમ આને ધીરજ પાક્કો વેઅ
\v 3   ઈયુ રીતે ડાયી બાયુહું ચાલચલન પવિત્ર લોકુહું સારખો વે , દોષ લાગવુનારી આને પિનારી નાંય પેન; પેન હાર્યા ગોઠ્યા હિકવુનારી વેઅ 
\v 4   કા તે જુવાન બાયુંહુંને હિખામણ દેતી રે કા પોતા કોંઅવાલાલે આને પોયરાંહાંને પ્રેમ રાખે
\v 5   આને સંયમી પતિવ્રતા કોંમેંને કારબાર કેઅનારી વેઅ કા પરમેશ્વરું વચના નીંદા નાંય વેરાં જોજે 
\v 6   એહંકીજ જુવાન પોયરાહાંન બી હોમજાવ્યાં કે,  કા સંયમી વેઅ 
\v 7   બાદી ગોઠીહીમેં પોતાલ હારા કામુહું નમુનો બનાડે : તોઅ ઉપદેશુંમ સફાઈ , ગંભીરતા
\v 8   આને એહંડી ખેરાય તોઅમેં જોડે , કા કેડોં તીયાલ ખોટોં નાંય આખી સેકે ; જીયાકી વિરુધી આમાહાંપે કેલ્લોજ દોષ લાગવુલોં સમય નાંય મીલવીન નાંજવાય 
\v 9   દાસુલ બી હોમજાવા , કા પોતા માલીખું આધીનુંમ રે , આને બાદી ગોઠીહીંમેં તીયહાંન ખુશ રાખે , આને પલટીન જાવાબ નાંય દેઅ 
\v 10   ચોરી ચાલાખી નાંય કે ; પેન બાદ્દી રીતે કી વિશ્વાસી નીંગે , કા તે બાદી ગોઠીહીંમેં આમાં તારનારા પરમેશ્વરું ઉપદેશુંલ શોબા દેઅ 
\v 11   કાહાકા પરમેશ્વરું કૃપા જાહીર હાય , જો બાદા માંહાં ઉદ્ધારુ કારણ હાય  
\v 12   આને આમાંહાંન ચેતાવણી દેહે , કા આમાં અભક્તી આને સંસારા અભિલાષાહાં પેને મોંન ફેરવીન ઈયા યુગુમે સંયમ આને ધર્મ આને ભક્તી કી જીવન વિતાવે 
\v 13   આને તીયું ધન્ય આશાલ એટલે - આપું માહાન પરમેશ્વરું આને તારનારા ઈસુ ખ્રીસ્તુ મહિમા જાહીર લુંગ વાટ જોવતા રે 
\v 14   જીયાંય પોતાલ આમાં ખાતુર દીઅ દેદો , કા આમાંહાંન હરેક જાતના અધર્માં પેને સોળવી લે , આને શુદ્ધ કીન આપું ખાતર એક એહંડી જાતી બનાવી લે જો હારા હારા કામુહુંમેં સાદા લાગલેં રેઅ  
\v 15   પુરા અધિકારુકી એ ગોઠ્યા આંખ આને હોનજાવે આને હિકાવુંતો રેઅ , : કેડોંજ તુલ ખારાબ નાંય હોમજી સેકે  
\c 3
\p \v 1   લોકુહુંન યાદ દે , કા રાજસત્તા આને અધિકારી અધીનમેં રેયા , આને તીયહાં આજ્ઞા માને , આને હરેક હારા કામુહું કેતા તીયાર રેઅ 
\v 2   કેડાલબી બદનામ નાંય કેરુલોં ; ભીડો કેઅનારો નાંય વેઅ : પેન કોમલ સભાવુ વેઅ ; આને બાદદા માહાં આરી મોડી નમ્રતા કી રેઅ 
\v 3   કાહાકા આમાં બી પેઅલા નીર્બુદ્ધિ , આને આજ્ઞા નાંય માનનારા , આને ભ્રમુમ પોળલા પોળલા, આને આને રંગ રંગુ અભિલાષાહાંમે આને સુખવિલાસુ બંધનુમે આથા , આને વેરભાવ , આને ડાહ કેરામેં જીવન જીવ્યાં કેઅતલા , આને ઘૃણિત આથા , આને એકબીજા પે વેર રાખતુંલા  
\v 4   પેન જાહાં આમાં તારનારો પરમેશ્વરું કૃપા , આને માંહાંપે તીયા પ્રીતિ જાહીર વેઅયી 
\v 5   તા તિયાંયં આમાં તારણ કેઅયોં : આને ઈ ધર્મા કારણુંકી નાહાં , જોં આમાંહાંય પોતે કેઅયેં પેન તિયાં દયા નુસાર નોવા જોન્માં ઉગુંલોં , આને પવિત્ર આત્મા કી આમાંહાંન નોવા બનાળુંલોં લીદે વેઅયોંહોં  
\v 6   જીયાલ તીયાંય આમાં તારનારો ઈસુ ખ્રિસ્તુ દ્વારા આમાંહાપે અધિકાઈ કી રીસવ્યોંહોં 
\v 7   જીયાકી આમાં તીયા કૃપા કી વિશ્વાસી ઠેરીન , અનંત જીવના આશા અનુસાર વારીસ બન્યાહાં 
\v 8   ઈ ગોઠ ખેરી હાય , આને આંયં વિચારુહું, કા તું ઈયુ ગોઠીહી વિષયુમ હીંમુતુકી ગોગ ઈયાખાતર કા જીયાંય પરમેંશ્વરુપે ભરુચો કેયોંહો તે હારા હારા કામાહાંમ લાગી રેવુલોં ધ્યાન રાખે : એ ગોઠ્યા હાર્યા આને માંહાં ફાયદા હાય 
\v 9   પેન મુરખાયું વિવાદે , આને વંશાવલી , આને વેર વિરોધ , આનેતીયા ભીડાહાંકી જોં,  વેવસ્થા વિષયુમ હાય વાચાય રે કાહાકા તે નિષ્ફળ આને નોક્કામ્યોં હાય 
\v 10   એગાહા પાખંડીલ એક બેન વાર હોમજાવીને તીયાકી અલગ રે 
\v 11   ઇં જાઇંન કા એહંડોં માંહું ભટકી ગીયહોં , આને પોતે દોષી ગણાયને પાપ કી રીયહોં  
\v 12    જાહાં આંયં  તોઅ પાહી અર્તિમાસ નેતા તિખીકુસુલ મોકલુ , તા માંઅ પાહી નીકાપુલીસ આવુંલોં કોશિશ કેરુલોં : કાહાકા માંય તીહીંજ હીંયાલોં કાડુલોં વિચાર કેઅયોંહો 
\v 13   જુર્નાસ વેવસ્થાપક આને અપોલીસ કોશિશ કેરાં આગાડી પોચવી દે , આને હેરા કા તીયહાંન કેલ્લીજ વસ્તુ ઘટી નાંય વેઅ 
\v 14   આને આમાં લોક બી જરુરત પૂરી કેરાં ખાતુર હારા કામુમે લાગી રાઅ હિકા કા નિષ્ફળ નાંય રે 
\v 15   માંઅ બાદાજ આરયાં તુલ સાલામ આને જો વિશ્વાસ કારણુંકી આમાંહાંપે પ્રેમ રાખતાહાં , તીયહાંન નમસ્કાર  તુંમાં બાદાહાંપે કૃપા વેઅતી રેઅ     
