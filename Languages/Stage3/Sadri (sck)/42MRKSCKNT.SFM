\id MRK
\ide UTF-8 
\rem Copyright Information: Creative Commons Attribution-ShareAlike 4.0 License 
\h मरकुस 
\toc1 मरकुस का सुसमाचार 
\toc2 मरकुस 
\mt1 MARK 
\mt1 मरकुस 
\c 1
\p \v 1   परमेश्वर केर बेटा यीशु मसीह कर सुसमाचार कर शुरुवात |
\v 2   जइसन यशायाह भविष्यवक्ता कर किताब में लिखल आहे कि देख, मोंय अपन दूत के तोर आगे भेजोत हों, जे तोर लागिन डहर सुधराई | 
\v 3   जंगल में एक हाँक देवाइया केर सबद सुनाई देवोत हे कि प्रभु केर डहर तैयार करा, आउर उकर डहर सोझ करा | 
\v 4   यूहन्ना आलक, जे जंगल में बपतिस्मा देई, आउर पापमन कर क्षमा लागिन मन बदलाव केर बपतिस्मा कर प्रचार करोत रहे | 
\v 5   आउर सउब यहूदिया देश कर,आउर यरूशलेम कर सउब रहेक वाला मन निकाइल के उकर पासे गेलयँ,आउर अपन पापमन के माइन के यरदन नदी में उकर से बपतिस्मा लेलयँ | 
\v 6   यूहन्ना ऊंट कर रोवाँ कर लुगा पिंध आउर अपन कमर में चमड़ा कर कसना बांधल रहत रहे आउर फेनगा आउर जंगल कर मधु खात रहे |
\v 7   आउर ई प्रचार करोत रहे, कि मोर पाछे ऊ आवइया आहे जे मोर से बगरा ताकतवर आहे, मोंय इकर लाइक निहीं कि निहाइर के उकर जूतामन केर डोरा कर बांधल खोलमूँ | 
\v 8   मोंय तो तोहरेमन के पानी से बपतिस्मा देई हों लेकिन ऊ तोहरे के पवित्र आत्मा से बपतिस्मा देवी ||          
\v 9   ऊ दिनमन में यीशु गलील कर नसरत से आए के यरदन नदी में यूहन्ना से बपतिस्मा लेलक | 
\v 10    आउर जब ऊ पानी से निकाइल के उपरे आलक, तुरते ऊ आकाश कर खुलेक आउर आत्मा के पेरवाँ केर रूप में अपन उपरे उतरते देखलक |
\v 11    आउर ई आकाशवाणी होलक, कि तोंय मोर दुलार बेटा हेकिस, तोर से मोंय खुश आहों ||
\v 12    तलेक आत्मा तुरते उके जंगल बाटे भेजलक | 
\v 13    आउर जंगल में चालीस दिन शैतान उके परखलक,आउर ऊ जंगली जानवर मन कर संग रहे, आउर स्वरगदूत मन उकर सेवा करत रहलयँ ||
\v 14    यूहन्ना कर धराए जाल पाछे यीशु गलील में आए के परमेश्वर केर राइज कर सुसमाचार प्रचार करलक |
\v 15    आउर कहलक समय पूरा होइ जाए हे, आउर परमेश्वर केर राइज पासे आए जाहे, मन के बदलावा आउर सुसमाचार में बिश्वास करा ||
\v 16    गलील केर झील कर किनारे-किनारे जाएक बेरा ऊ सिमोन आउर उकर भाई अन्द्रियस के झील में जाल डालेक देखलक, काकि उमन मछुवारा रहयँ |
\v 17    आउर यीशु उमन से कहलक, मोर पाछे चाइल आवा मोंय तोहरे के आदमीमन कर मछुवारा बनामूँ |
\v 18    उमन तुरते जालमन के छोइड़ के उकर पाछे होइ गेलयँ | 
\v 19    आउर कटिक आगे बाइढ़ के ऊ जबदी कर बेटा याकूब आउर उकर भाई यूहन्ना के, डोंगा में जाल के सुधरात देखलक |
\v 20    ऊ तुरते उमन के बुलालक, आउर उमन अपन आबा के मजौरीमन कर संग डोंगा में छोइड़ के, उकर पाछे चाइल गेलयँ || 
\v 21    आउर उमन कफरनहूम आलयँ, आउर ऊ तुरते आराम दिन सभा कर घर में आए के उपदेस देवेक लगलक | 
\v 22    आउर आदमीमन उकर उपदेस से चकित होलयँ, काकि उमन के पंडितमन कर नियर निहीं, मगर हक लेखे उपदेश देवोत रेहे |
\v 23    सेहे बेरा, उकर सभा कर घर में एक गो आदमी रेहे, जेकर में एक अशुद्ध आत्मा रेहे |
\v 24    ऊ चिल्लाय के कहलक, हे यीशु नासरी, हमर तोर से का काम ? का तोंय हमरे के नाश करेक आए हिस ? मोंय तोके जानोन, तोंय केहर हेकिस ? परमेश्वर केर पवित्र आदमी !
\v 25    यीशु उके घुड़इक के कहलक, चुप रह ; आउर उकर में से निकाइल जा | 
\v 26    तब अशुद्ध आत्मा उके एइठाय के, आउर जोर से चिल्लाय के उकर में से निकइल गेलक |
\v 27    इकर से सउब मन ताजुब करते हुए एक दूसर से बक झक करेक लगलयँ कि ई का गोइठ हेके ? ई तो कोई नवां उपदेश् हेके ! ऊ हक कर संगे अशुद्ध आत्मामन के हों हुकूम देवेल आउर उमन उकर हुकूम मानेन |
\v 28    सेकर से उकर नांव तुरते हे गलील केर आसे-पासे कर सउब देश् में हर जगह फाइल गेलक ||
\v 29    आउर ऊ तुरते आराधनालय से निकाइल के, याकूब आउर यूहन्ना केर संगे शमौन आउर अन्द्रियास कर घर आलक |
\v 30    आउर शमौन केर साइस जार से दुखोत रेहे, आउर उमन तुरते उकर बारे में उकर से कहलयँ |  
\v 31    तब ऊ पासे जाए के उकर हाँथ धाइर के उके उठालक ; आउर उकर जार उकर में से उताइर गेलक, आउर ऊ उमन कर सेवा सुसाइर कारेक लगलक ||   
\v 32    साँझ केर बेरा जब बेइर डुबल पाछे तब सउब आदमीमन बीमारियामन के आउर उमन के जेकर में दुष्टात्मा रेहे उकर पासे लानलयँ |
\v 33    आउर सउब नगर दुरा में जमा होलयँ |  
\v 34    आउर ऊ ढेइर मन के बरने-बरन केर बीमारीमन से दुखी रहयँ, चंगा करलक : आउर ढेइर दुष्टात्मामन के निकलाल के ; आउर दुष्टात्मामन के गोइठियाक नी देलक, काकि उमन उके चिन्होत रहयँ ||
\v 35    आउर बिहान के दिन होवेक से बहुत आगे, ऊ उइठ के निकललक, आउर एक जंगली जगह में गेलक आउर हूवां बिनती करेक लगलक |  
\v 36    तब शमौन आउर उकर संग उकर खोज में गेलयँ | 
\v 37    जब ऊ पालयँ, तब उकर से कहलयँ ; कि सउब मन तोके खोजत हयँ | 
\v 38    ऊ उमन से कहलक,आवा ;हमे आउर कहांव आस-पासे कर टोली में जाब, कि मोंय हूवां भी प्रचार करमूँ, काकि मोंय इकरे लागिन निकाइल हों | 
\v 39    सो ऊ गोटा गलील में उमन केर सभा में जाए-जाए के प्रचार करोत रहे आउर दुष्टात्मामन के निकलत रहलक ||
\v 40    आउर एक कोढ़ी उकर पासे आए के, उकर से बिनती करलक, आउर उकर सामने ठेहुना टेइक के, उकर से कहलक ; अगर तोंय चाहबे तो मोके बेस काइर सकिस |      
\v 41    ऊ उकर उपरे तरइस खायके हाथ बढ़ालक,आउर उके छूई के कहलक; मोंय चाहोत हों तोंय बेस होइ जा |
\v 42    आउर तुरते उकर कोढ़ जात रहलक,आउर ऊ बेस होइ गेलक | 
\v 43    तब ऊ उके चिताय के तुरते बिदा करलक |
\v 44    आउर उकर से कहलक ; देख, केकरो से कोनों ना कहबे, लेकिन जाए के अपने आप के पुरोहित के दिखाबे, आउर अपन बेस होएक केर बिषय में जे कुछ मूसा ठहराय हे उके भेंट चढ़ाबे, कि उकर उपरे गवाही होई |  
\v 45    लेकिन ऊ बाहरे जाए के ई गोइठ के ढ़ेइर प्रचार करेक आउर हियाँ तक फैलाएक लगलक, कि यीशु फिर खुल्लमखुला नगर में नी जाए सकलक, मगर जंगली ठाँव मन में रहलक ; आउर चाइरो बाटे से सउबमन उकर पासे आवत रहलयँ ||
\c 2
\p \v 1   कई दिन कर बाद ऊ फिर कफरनहूम में आलक आउर सुनाय गेलक कि ऊ घर में आहे | 
\v 2   आउर एतनामन जमा होलयँ, कि दुरा कर पासे हों जगह नी मिललक ; आउर ऊ उमन के वचन सुनात रेहे |
\v 3   आउर आदमीमन एक झोला केर मोरोल के चाइर झन आदमीमन से उठवाय के लेइ लानलयँ |
\v 4   मगर जब उमन भीड़ केर चलते उकर पासे नी पोहोंचेक परलयँ, सेकर उमन ऊ छाइन के जेकर हेंठे ऊ रेहे, खोइल देलयँ, आउर जब उके उजरालायं, तब ऊ खटिया के जेकर में एक अंगिया बीमरिया पड़ाल रेहे, लटकाय देलयँ | 
\v 5   यीशु उमनक बिश्वास देइख के, ऊ एक अंगिया बीमरिया से कहलक ; हे बेटा तोर पाप क्षमा होलक |
\v 6   हूवाँ काई एक पंडितमन बैइठ रहयँ, अपन-अपन मन में बिचार करलयँ |
\v 7   ई आदमी काले एइसन कहेला ? ई तो परमेश्वर केर निंदा करेला, परमेश्वर के छोइड़ के आउर केहर पाप क्षमा काइर सकेल ?
\v 8   यीशु तुरते अपन आत्मा में जाइन गेलक, कि उमन अपन-अपन मन में एइसन बिचार करोत हयँ, आउर उमन से कहलक तोहरे अपन-अपन मन में ई बिचार काले करोत हा | 
\v 9   सहज का हेके ? का एक अंगिया से ई कहेक कि तोर पाप क्षमा होलक कि उठ अपन खटिया के उठाय के चल फिर ? 
\v 10    मगर जेकर से तोहरे जाइन लेवा कि मनुष्य केर बेटा के दुनिया में पाप क्षमा करेक कर भी हक आहे (ऊ उ एक अंगिया बीमरिया से कहलक ) |
\v 11    मोंय तोर से कहोत हों ; उठ, अपन खटिया के उठाए के अपन घर चाइल जा |
\v 12    आउर ऊ उठलक, आउर तुरते खटिया के उठाय के आउर सउब केर सामने से निकाइल के चाइल गेलक, इकर उपरे सउब चकित होलयँ, आउर परमेश्वर केर बड़ाई काइर के कहेक लगलयँ ; कि हमरे मन एइसन कहियो नी देइख ही || 
\v 13    ऊ आउर निकाइल के झील कर किनारे गेलक, आउर सउब भीड़ उकर पासे आलयँ, आउर ऊ उमन के उपदेश देवेक लगलक | 
\v 14    जाएक बेरा ऊ हलफई केर बेटा लेवी के मालगुजारी केर चौकी में बैठल देखलक, आउर उकर से कहलक ; मोर पाछे होई ले | 
\v 15    आउर ऊ उइठ के, उकर पाछे होई लेलक : आउर ऊ उकर घर में खायक लागिन बइठलक, आउर ढेइर मालगुजारी लेवेक वालामन आउर पापी, यीशु आउर उकर चेलामन कर संगे खायक लागिन बइठलक ; काकि उमन ढेइर रहयँ, आउर उकर पाछे होई रहयँ | 
\v 16    आउर पंडितमन आउर फरीसीमन ई देइख के, कि ऊ तो पापीमन आउर मालगुजारी लेवेक वालामन कर संगे  भोजन करोत हे, उकर चेलामन से कहलयँ ; ऊ तो मालगुजारी लेवेक वालामन आउर पापीमन कर संगे खायल पीयेल !! 
\v 17    यीशु ई सुइन के, उमन से कहलक, बेसमन के बैध कर दरकार नहीं, मगर बीमरियामन के आहे ; मोंय  धर्मीमन के निहीं, मगर पापीमन के बुलायक आए हों ||
\v 18    यूहन्ना केर चेलामन आउर फरिसीमन उपवास करोत रहयँ ; सेकर उमन आए के उकर से इ कहलयँ ; कि यूहन्ना केर चेलामन आउर फरिसीमन के चेलामन का ले उपवास राखेन ? मगर तोर चेलामन उपवास नी राखेन | 
\v 19    यीशु उमन से कहलक, जब तक दूल्हा बारातीमन केर संगे रहेला का उमन उपवास काइर सकेना ? से जब तक दूल्हा उमन कर संग आहे, तब तक उमन उपवास नी काइर सकेना | 
\v 20    मगर ऊ दिनमन आवी, कि दूल्हा उमन से अलग कराल जाई; ऊ बेरा उमन उपवास करबयँ |
\v 21    नवां लुगा कर टुकड़ा के पुराना लुगा संगे केऊ नी टसेना ; नी तो ऊ टुकड़ा उकर में से थोरे खींच लेवी, माने नवां, पुरना से, आउर ऊ आउर फट जाई | 
\v 22    नवां दाखरस के पुरना गागरी में केऊ नी राखेन, नी तो दाखरस गागरीमन के फटवाई देई, आउर दाखरस आउर गागरीमन दुयो बरबाद होई जाई ; मगर दाख केर नवां रस नवां गागरा में भरल जाएला |
\v 23    आउर अइसन होलक कि ऊ आराम केर दिन खेत मन में होई के जात रेहे ; आउर उकर चेला मन हींठते हुए बाइल के तोड़ेक लगलयँ |
\v 24    फरीसी मन उकर से कहेक लगलयँ, देख,आइज तो आराम केर दिन हेके ऊ काम काले करोत हे जे उचित नखें ?
\v 25    ऊ उमन से कहलक, का तोहरे मन कहियो नी पढ़ला, कि जेखन दाऊद के जरूरत होलक आउर जेखन ऊ आउर उकर संग हर मन भूखे होलयँ, तब ऊ का काइर रेहे ?
\v 26    ऊ कइसन अबियातार महायाजक के समय, परमेश्वर केर भवन में जाए के, भेंट केर रोटी मन के खालक, जेके खायक याजक मन के छोइड़ के केखों उचित नखें, आउर अपन संग मन के हों देलक ?
\v 27    आउर ऊ उमन के कहलक, आराम केर दिन मनुष्य केर लागिन बनाल जाए हे, न कि मनुष्य आराम केर दिन लागिन |
\v 28    सेले मनुष्य केर बेटा आराम केर दिन कर हों मालिक हेके ||
\c 3
\p \v 1   आउर ऊ सभाघर में गेलक ; आउर हुवां एक गो आदमी रेहे, जेकर हाथ सूइख जाए रेहे |
\v 2   आउर उमन उकर उपरे दोष लगायक लागिन उकर घात में लागल रहत रहयँ, कि देखबयँ, ऊ आराम केर दिन में उके बेस करेल कि निहीं |
\v 3   ऊ सुखल हाथ वाला आदमी से कहलक ; माझे ठड़ाव | 
\v 4   आउर उमन से कहलक ; का आराम कर दिन भला करेक ऊचित आहे या बुरा करेक, जीउ के बचायक या मोरायक ? मगर उमन चुप रहयँ | 
\v 5   आउर ऊ उमन केर कठोरता से नाराज होइ के, उमन के खींसाय के देखलक, आउर ऊ मनुष्य से कहलक अपन हाथ बढ़ाव ऊ बढ़ालक, आउर उकर हाथ बेस होइ गेलक | 
\v 6   तब फरीसी बाहरे निकाइल के तुरते हेरोदी मन केर संगे उकर विरोध में सलाह करेक लगलयँ, कि उके का लेखे नाश करोब ||
\v 7   आउर यीशु अपन चेला मन केर संगे झील गेलक : आउर गलील से एक बड़का भीड़ उकर पीछे होलक |
\v 8   आउर यहूदिया,आउर यरूशलेम आउर इदूमिया से, आउर यरदन कर पार, आउर सूर आउर सैदा केर आसे-पासे से एक बड़का भीड़ ई सुइन के कि ऊ काइसन अचरज केर काम करेला, उकर पासे आलक |
\v 9   आउर ऊ अपन चेलामन से कहलक, भीड़ केर चलते एक छोटका डोंगा मोर लागिन तैयार रही होले उमन मोके दबायक नी सकबएँ | 
\v 10    काकि ऊ ढेइर मन के बेस कइर रेहे ; जितना मन रोग से पीड़ित रहयँ, उके छुवेक लागिन उकर उपरे लदाय होवत रहयँ |
\v 11    आउर अशुद्ध आत्मा मन हों,जेखन उके देखत रहयँ, तो उकर आगे गिरोत रहयँ, आउर चिल्लाय के कहोत रहयँ कि तोंय परमेश्वर केर बेटा हेकिस |
\v 12    आउर ऊ उमन के ढेइर चेतावनी देलक, कि मोके ना जनुवावा ||
\v 13    उकर बाद ऊ पहाड़ केर उपरे चइढ़ गेलक आउर जेमन के पतियात रेहे उमन के अपन पासे बुलालक ; आउर उमन उकर पासे आलयँ |
\v 14    तब ऊ बारह झन पुरुषमन के ठहरालक, कि उमन उकर संगे-संगे रहबयँ, आउर ऊ उमन के भेजलक, कि प्रचार करबयँ |
\v 15    आउर दुष्टात्मामन के निकलायक केर हक रखबयँ |  
\v 16    आउर उमन ईमन हेकयँ : शमौन जेकर नाँव ऊ पतरस रखलक |
\v 17    आउर जबदी केर बेटा याकूब, आउर याकूब कर भाई यूहन्ना, जेकर नाँव ऊ बूअनरगिस, जेकर माने गरजन केर बेटा रखलक | 
\v 18    अंदरियास, आउर फिलिप्पुस, आउर बरतुलमै, आउर मत्ती, आउर थोमा, आउर हलफई केर बेटा याकूब, आउर तद्दी, आउर शमौन कनानी |      
\v 19    आउर यहूदा इस्करियोती, जे उके धरुवायो देलक ||
\v 20    आउर ऊ घर में आलक : आउर एइसन भीड़ जमा होई गेलक, कि उमन रोटी हों नी खायक परलयँ |  
\v 21    जेखन उकर कुटुम्बमन इ सुनलयँ, तो उके धरुवायक लागिन निकललयँ ; काकि उमन कहोत रहयँ, कि उकर दिमाग बेस नी आहे |
\v 22    आउर जे पंडितमन यरूशलेम से आए रहयँ, इ कहोत रहयँ, कि उकर में शैतान आहे आउर ई हों, कि ऊ दुष्टात्मामन केर सरदार केर मदाइत से दुष्टात्मामन के निकलाएल |  
\v 23    आउर ऊ उमन के पासे बुलाय के, उमन से नमूना में कहेक लगलक ; शैतान का कर शैतान के निकलाएक परेल ?
\v 24    आउर अगर कोनों राइज में अनबन होई जाई, तो ऊ राइज कइसन स्थिर राहेक पारी ? 
\v 25    आउर अगर कोनों घर में अनबन होवीं, तो ऊ घर कइसन स्थिर रहेक पारी ?
\v 26    आउर अगर शैतान अपन हीं बिरोधी होई के अपनेहें में अनबन डाली, तो ऊ कइसन बनाल रहेक पारी ? उकर तो आखरी हें होई जाएला | 
\v 27    लेकिन केउ हों आदमी केकरो बलवंत केर घर में ढुइक के उकर समान लूटेक नी पारी, जब तक कि ऊ आगे बलवंत के नी बाइंध लेई ; आउर तब उकर घर के लूइट लेई | 
\v 28    मोंय तोहर से सच कहोत हों कि मानुष केर छाउवा केर सउब पाप आउर निंदा जे उमन करेना, क्षमा कराल जाई | 
\v 29    मगर जे केऊ पवित्रात्मा केर विरोध निंदा करेना, उ कहियो क्षमा नी कराल जाई : मगर उ आनंत पाप कर भागीदार ठहराल जायला | 
\v 30    काकि उमन ई कहोत रहयँ, कि उकर में अशुद्ध आत्मा आहे || 
\v 31    आउर आयो आउर उकर भाईमन आलयँ आउर बाहरे ठड़ाए के उके बुलाएक भेजलयँ | 
\v 32    आउर भीड़ उकर आसे-पासे बाइठल रेहे, आउर उमन उकर से कहलयँ ; देख, तोर आयो आउर तोर भाई मन बाहरे तोके खोजोत हयँ |
\v 33    ऊ उमन के जबाब देलक, कि मोर आयो आउर मोर भाईमन केहर हेकयँ ? 
\v 34    आउर उमन केर उपरे जे उकर आसे-पासे बाइठ रहयँ, देइख के कहलक, देखा, मोर आयो आउर मोर भाई मन ई मन हेकयँ | 
\v 35    काकि जे केऊ परमेश्वर केर चाह केर उपरे चलेल ओहे मोर भाई आउर मोर बहिन आउर आयो हेके ||
\c 4
\p \v 1   ऊ फिर झील केर किनारे उपदेश देवेक लगलक : आउर एइसन बड़का भीड़ उकर पासे जमा होई गेलक, कि ऊ झील में एक गो डोंगा में चाइढ़ के बाइठ गेलक आउर सउब भीड़ भूई में झील केर किनारे ठड़ाय रहलयँ  | 
\v 2   आउर ऊ उमन के नमूना में ढ़ेइर हें गोइठ सिखाएक लगलक, आउर अपन उपदेश में उमन से कहलक |
\v 3   सुना : देखा, एक बुनेकवाला, बीज बुनेक लागिन निकाललक ! 
\v 4   आउर बुनेक बेरा कुछ तो डहर केर किनारे गिरलक आउर चराइमन आए के उके चुइग लेलयँ | 
\v 5   आउर कुछ पत्थरीली भूई केर उपरे गिरलक जहाँ उके ढेइर मिट्टी नी मिललक, आउर गहरा मिट्टी नी मिलेक केर चलते जल्दी ओंकाइर आलक  | 
\v 6   आउर जब बेइर निकाललक, तो जाइल गेलक, आउर जाइर नी धरेक केर चलते सूइख गेलक | 
\v 7   आउर कुछ झाड़ी में गिरलक, आउर झाड़ीमन बाइढ़ के उके दबाय देलक, आउर ऊ फोर नी लानलक | 
\v 8   लेकिन कुछ बेस भूई केर उपरे गिरलक, आउर ऊ ओंकाइर के फूल-फार धरलक, आउर केऊ तीस गुणा, केऊ साठ गुणा आउर केऊ सौ गुणा फोर लानलयँ |
\v 9   आउर ऊ कहलक ; जेकर पासे सुनेक लागिन कान आहे ऊ सुइन लेवोक ||
\v 10    जब ऊ एकले राइह गेलक, तो उकर संगमन ऊ बारोझन समेत उकर से ई नमूना केर विषय में पूछलयँ |
\v 11    ऊ उमन से कहलक, तोहरेमन के तो परमेश्वर केर राइज केर भेद जानेक केर बराकइत देवल जाए हे, लेकिन बाहरे मन लागिन सउब गोइठ नमूनामन में होवेल |
\v 12    इ लागिन कि उमन देइख के देखबयँ आउर उमन बुझेक नी परबयँ आउर सूइन के सुनबयँ हों आउर नी समझबयँ ; एइसन ना होक कि उमन मोर बाटे घुइरबयँ, आउर क्षमा कराल जाबयँ |
\v 13    सेकर बाद ऊ उमन से कहलक ; का तोहरे मन ई नमूना के नी बुझल ? तो फिर आउर नमूना के कइसन बुझबा ?
\v 14    बुनाइया वचन बुनेला |
\v 15    जेमन डहर केर किनारे केर हेकयँ जहाँ वचन बुनल जाएला, इमन उमन हेकयँ जेमन सुइन हयँ, मगर शैतान तुरते हे आए के ऊ वचन जे उमन में बुनल जाए हे, उठाय लेई जाएला |
\v 16    आउर तइसनेहें जे पत्थरीली भूई केर उपरे बूनल जाएला, इमन उमन हेकयँ कि जे वचन के सुइन के तुरते  खुशी से ग्रहण काइर लेवेना |
\v 17    मगर अपन भीतरे जाइर नी राखेक केर चलते ऊ थोरे हें दिनमन लागिन रहेला ; इकर बाद जब वचन कर चलते उमन कर उपरे बिपइत या सासइत होवेला, तो उमन तुरते ठोकर खाएना |
\v 18    आउर जे झाड़ी मन में बुनल जाए हें ईमन उमन हेकयँ जेमन वचन सुनलयँ |
\v 19    आउर दुनिया केर सोच-फिकिर, आउर धन केर मोह-माया में, आउर चीज-वस्तु केर लोभ उमन में भाइर के वचन के दबाय देवेला | आउर ऊ बिना फोर राइह जायला |
\v 20    आउर जे बेस भूई में बुनल जाए हे, ईमन उमन हेकयँ, जेमन वचन सूइन के ग्रहण करेना आउर फोर लानेना, केऊ तीस गुणा, केऊ साठ गुणा आउर केऊ सौ गुणा ||
\v 21    आउर ऊ उमन से कहलक ; का दीया के इकर लागिन लानेन कि पइला चाहे खटी हेंठे रखाल जाई ? का इकर लागिन नहीं कि चौखट केर उपरे रखाल जाई ?
\v 22    काकि कोनों चीज लुकल नखे, लेकिन इकर लागिन की जानुवाल जाई ; 
\v 23    आउर ना कोनों वे गुप्त आहे, लेकिन इकर लागिन कि जानुवाल जाई | अगर केकरो सुनेक कर कान आहे, से सुइन लेवोक |
\v 24    उकर बाद ऊ उमन से कहलक ; सावधान रहा, कि का सुनाल ? जे नाप से तोहरे नापल, सेहे नाप से तोहरे लागिन नापल जाई, आउर तोहरे मन के बगरा देवाल जाई |
\v 25    काकि जेकर पासे आहे उके देवाल जाई ; मगर जेकर पासे नखें, उकर से वोहो के जे उकर पासे आहे ; लेवल जाई ||                                                                                                                                                               
\v 26    फिर यीशु कहलक ; परमेश्वर कर राइज एइसन आहे, जइसन केऊ मनुष्य भूई केर उपरे बिहीन छींटी | 
\v 27    आउर राइत के सुती आउर दिन के जागी आउर ऊ बिहीन एइसन ओंकरी आउर बढ़ी कि ऊ नी जानी | 
\v 28    जमीन तो अपने से खेती उपजाएल पहिले नोगजा, तलेक बाइल आउर तलेक बाइलमन में पोठ दाना |
\v 29    मगर मांजी तैयार होई जाएल, तलेक ऊ हसुवा के तुरते लगाएल, काकि कटनी कर समय आए जाए हे ||              
\v 30    फिर यीशु कहलक, हमरे परमेश्वर केर राइज कर तुलना केकर से देब, आउर कोन नमूना से उकर वर्णन करोब ?
\v 31    ऊ राई केर मांजी बराबर आहे ; कि जब भुई में बुनल जाएल तो भुई केर सउब बिहीन मन से छोट होवेला |
\v 32    मगर जब बुनल गेलक, तो उइग के सउब बुदामन से बड़का होई जाएला, आउर उकर में एइसन बड़का-बड़का डाइरमन निकलेल, कि आकाश केर चराई उकर छाइँ में बसा करेक परेन ||
\v 33    आउर ऊ एहे ताइर उमन के ठेइर नमूना देई-देई के उमन के बुझेक जइसन वचन सुनत रेहे |
\v 34    आउर बे नमूना कहले उमन से कोनों हों नी कहत रेहे ; मगर अलगे यीशु अपन निज चेलामन के सउब गोइठ कर अर्थ बतात रेहे ||
\v 35    ओहो दिन जब सांझ होलक, तो यीशु उमन से कहलक, आवा, हमरे ऊ पखी चालब |
\v 36    आउर ऊ भीड़ के छोइड़ के जइसन ऊ रेहे, उसनेहें यीशु के डोंगा में लेई गेलयँ; आउर उकर संगे आउर हों डोंगा रेहे |
\v 37    तलेक बड़का आंधी-धुका आलक, आउर उकर लहर एतना उठलक कि डोंगा पानी से भाइर जात रेहे | 
\v 38    यीशु डोंगा केर पाछे बाटे मुड़सिरवा लगाए के निंदात रेहे ; तब उमन उके जगाय के उकर से कहलयँ ; ऐ गुरु ! हमरे दुइब जात हीं का तोके इकर फिकिर नखें ?
\v 39 "   तले यीशु उइठ के आंधी-धुका के गरियालक, आउर पानी से कहलक ; ""स्थिर रह, थइम जा"" : आउर आंधी-धुका थइम गेलक आउर सउब कुछ स्थिर होई गेलक |"
\v 40    आउर उमन से कहलक ; तोहरे काले डराल ? का तोहरे मन के एखन तक बिश्वास नखें ? 
\v 41    आउर उमन बगरा हें डराय गेलयँ आउर एक-दूसर से कहलयँ ; ई के हेके, कि आंधी-धुका आउर पानी हों उकर हुकुम के मानेल ?                                                
\c 5
\p \v 1   आउर उमन झील केर ऊ पाखी गिरासिनिया मनक देश पोहोंचलयँ |
\v 2   आउर जब यीशु डोंगा से उतरलक तो एक गो आदमी जेकर में अशुद्ध आत्मा रेहे मसना से निकाइल के उकर से भेट करलक |
\v 3   ऊ मसना में रहत रेहे | आउर केऊ उके सिकरी से हों नी बान्धेक पारत रहयँ |
\v 4   काकि ऊ काएनो बार बेड़ी आउर सिकरी से बांधल जाय रेहे, मगर ऊ सिकरी मन के टूटय देई रेहे, आउर बेड़ी मन के हों टुटय-फुटाय देलक, आउर केऊ उके काबू में करेक नी परोत रहयँ |
\v 5   ऊ लगातार दिन राइत मसना आउर पहार में चिल्लत रेहे आउर अपन के हें घाव करोत रेहे |
\v 6   ऊ यीशु के दुरे से देइक के कुइद के आलक, आउर उके ‍‍‍प्रणाम करलक |
\v 7   आउर जोर से चिलायँ के कहलक ; हे यीशु, सउब से बोड़ परमेश्वर केर बेटा, मोके तोर से का काम ? मोंय तोके परमेश्वर केर किरिया देवोत हों, कि मोके ना सताबे |
\v 8   काकि यीशु उकर से काइह रेहे, हे बुरा आत्मा, ई आदमी में से निकइल आ |
\v 9   यीशु बुरा आत्मा से पूछलक ; तोर का नाँव हेके ? ऊ यीशु से कहलक ; मोर नाँव फौज हेके ; काकि हमरे ढेइर आही |
\v 10    आउर ऊ उकर से ढेइर बिनती करलक, हमरे के ई देश से बाहर ना भेज |
\v 11    हूँवा पहार केर उपरे सूवेइर मनक झुड़ चरोत रेहे |
\v 12    आउर उमन उकर से बिनती काइर के कहलयँ, कि हमरे के सुवेइरमन में भेइज दे, कि हमरे उमनक भीतरे जाब |
\v 13    से यीशु उमन के हुकुम देलक आउर बुरी आत्मा निकाइल के सुवेइर मन केर भीतरे बैइठ गेलक आउर झुंड जे करीब दुई हजार केर रेहे एक दूसर से झपाइठ के झील में जाय गिरलक |
\v 14    आउर ऊ मन कर चरवाहामन भाइग के नगर आउर गाँव में ई खबर के सुनालयँ |
\v 15    आउर जे कुछ होई रेहे, आदमी मन उके देखेक आलयँ | आउर यीशु केर पासे आए के उके जेकर में बुरा आत्मा रेहे, माने जेकर में फौज समाय रेहे, लुगा पिंधाल आउर होस में बइठल देइख के डराय गेलयँ |
\v 16    आउर देखेक वालामन उकर जेकर में बुरी आत्मा रेहे आउर सुवेइर मानक पूरा हाल सुनालयँ |
\v 17    आउर गेरासिरियामन उकर से बिनती काइर के कहेक लगलयँ, कि हमर सीमान बाटे से जा |
\v 18    आउर जब ऊ डोंगा में चढ़ेक लगलक, तो ऊ जेकर में बुरी आत्मा रेहे उकर से बिनती करेक लगलक, मोखों अपन संगे रहेक दे |
\v 19    मगर यीशु उके हुकूम देलक, आउर उके कहलक अपन घर जाए के अपन आदमीमन के बताव, कि तोर उपरे दया काइर के प्रभु तोर लागिन कइसन दया काइर हे |
\v 20    ऊ जाए के दिकपुलिस में ई गोइठ केर प्रचार करेक लगलक, कि यीशु  मोर लागिन कइसन बड़का काम काइर हे ; आउर सउब ताज्जुब होई जात रहयँ ||                                                                                                                    
\v 21    सेकर बाद जब यीशु डोंगा में पार होई के ऊ पाखारी गेलक, तो एक बड़का भीड़ उकर पासे जमा होई गेलक ; आउर ऊ झील केर किनारे बाटे रेहे |
\v 22    आउर याईर नाँव केर प्रार्थना घर कर सरदार में से एक झन आलक, आउर उकर गोड़ तरे गिरलक |
\v 23    आउर ई काइह के ढेइर बिनती करलक कि मोर छोट बेटी मोरेक वाला आहे : तोंय आए के उकर उपरे हाथ रख, कि ऊ बेस होइ जाई आउर जीते रहेक पारी |
\v 24    तब ऊ उकर संगे गेलक ; आउर बड़का भीड़ उकर पाछे होई गेलयँ हिंयाँ तक कि आदमीमन उकर उपरे गिर जात रहयँ ||
\v 25    आउर एक जनाना, जेके बारह बारिस से परदल बीमारी रेहे |
\v 26    आउर जे कायनो झन बैध मनक दवाईबिरो काइर के दुःख उठाएक पइड़ रेहे आउर अपन सोब कुछ खरचा काइर केहों कोनों फायदा नी उठायक पाइर रेहे, मगर उल्टा आउर हे ऊ बीमारी बइढ़ जाए रहे  |
\v 27    ऊ यीशु केर बारे में सुइन रेहे, भीड़ में से उकर पीछे से आलक आउर उकर लुगा के छुई लेलक | 
\v 28    काकि ऊ मन ही मन कहत रेहे, अगर मोंय उकर लुगा एकला केहों छुमू तो मोंय बेस होई जामूँ |
\v 29    आउर तुरते उकर खून बहेक रुइक गेलक, आउर ऊ अपन गतर में एइसन महसूस करलक कि उकर बीमारी छूइठ गेलक |
\v 30    यीशु जाइन गेलक कि मोर में से सामर्थ निकाइल हे, आउर भीड़ में पीछे मुइड़ के पुछलक ; मोर लुगा के केहर छुई हे ?
\v 31    उकर चेलामन उकर से कहलयँ ; तोंय देखोत हिस कि भीड़ तोर उपरे गिरोत हे, आउर तोंय कहिस कि केहर मोके छुई हे ?
\v 32    तब ऊ उके देखेक लागिन कि जे ई काम काइर रेहे, चइरो बाटे देखलक |
\v 33    तब ऊ जनाना ई जाइन के कि मोर कइसन भलाई होई हे, डरहें थरथराते आलक, आउर उकर गोड़ तरे गिर के, उकर से सउब गोइठ के सच-सच काइह देलक |
\v 34    यीशु उकर से कहलक ; बेटी तोर बिश्वास तोके बेस काइर हे : शांति से चाइल जा अपन ई बीमारी से बाइच रहबे ||
\v 35    यीशु ई कहते ही रहे, कि प्रार्थना घर केर सरदार केर घर से आदमीमन आए के कहलयँ, कि तोर बेटी तो मोइर जाए हे ; अब तोंय गुरु के काले तकलीफ देवोत हिस ? 
\v 36    जे गोइठ उमन कहोत रहयँ, उके यीशु अनसुनी काइर के, प्रार्थना घर केर सरदार से कहलक ; ना डर ; बिश्वास भाइर कर |
\v 37    आउर यीशु पतरस, याकूब आउर याकूब केर भाई यूहन्ना के छोइड़, आउर केखों अपन संगे आवेक नी देलक |
\v 38    आउर प्रार्थना घर केर सरदार कर घर में पोहोंइच के, ऊ आदमीमन के ढेइर कांदते आउर गुल-गंजाइर करते देखलक |
\v 39    तलेक ऊ भीतरे जाए के उकर से कहलक, तोहरे काले गुल-गंजाइर आउर कांदोत हा ? छोड़ी नी मोइर हे, मगर ऊ सुतोत हे |
\v 40    उमन उकर मजाक करेक लगलयँ, मगर यीशु सउब के निकलयँ के छोंड़ी केर आयो-आबा आउर अपन संग मन के लेई के, भीतरे जेहाँ छोंड़ी रेहे, गेलक |
\v 41    आउर छोंड़ी कर हाथ धाइर के उकर से कहलक, 'तलीता कूमी' जेकर माने ई हेके कि 'हे छोंड़ी' मोंय तोर से कहोत हों, उठ ' |
\v 42    आउर तुरते छोंड़ी उइठ के चलेक-फिरेक लगलक; का कि ऊ बारह बरिस केर रेहे | आउर ई देइख के आदमीमन अचरज होई गेलयँ |
\v 43    फिर यीशु उमन के समझाय-बुझायके हुकूम देलक कि ई गोइठ केर बारे केऊ ना जानेक परोक | आउर कहलक ; उके कोनों खायक देई देवा ||
\c 6
\p \v 1   हुवां से यीशु निकाइल के अपन देश में आलक, आउर उकर चेलामन उकर पीछे होई गेलयँ |
\v 2   सब्त केर दिन ऊ प्रार्थना घर में उपदेश करेक लगलक ; आउर ढेइरमन सुइन के चकित होई गेलयँ आउर कहेक लगलयँ, कि इके ई गोइठ कहाँ से आए गेलक ? आउर ई कोन रकम कर ज्ञान हेके जे उके देवाल जाए हे ? आउर कइसन सामर्थ कर काम इकर हाथ से दिसोत हे ?  
\v 3   का ई ओहे बढ़ाई ना लगे मरियम केर बेटा, याकूब, जोसेफ, यहूदा आउर सिमोन कर भाई ? आउर का इकर बहिन मन हमर संगे नी रहेन ? इकर लागिन ऊ मन यीशु केर बिषय में बिश्वास करेक नी परलयँ |
\v 4   यीशु उमन के कहलक, कि नबी अपन देश, अपन कुटुम्बमन, अपन घर के छोइड़ आउर कहँव बेइज्जत नी होवेला |
\v 5   आउर ऊ हुवां कोनों सामर्थ कर काम नी करेक परलक, खली थोरेक बीमारीमन केर उपरे हाथ राइख के उमन के बेस करलक ||
\v 6   आउर यीशु उमनक अबिश्वास के देइख के ताजुब करलक आउर चाइरो बाटे कर गाँव में उपदेश करते रहलक ||
\v 7   आउर ऊ बारहों झन के बुलाय के उमन के दुई-दुई काइर के गाँव-गाँव भेजेक लगलक ; आउर उमन के बुरी आत्मा केर उपरे हक देलक |
\v 8   आउर यीशु ऊ मन के हुकूम देलक, कि उमन डहर लागिन लाठी छोइड़ के कोनोवें ना लेबा ; ना रोटी, ना झोला, ना लुगा खुट में पैसा |
\v 9   मगर जूता पिंधबा आउर दुई ठू लुगा ना पिन्धा | 
\v 10    आउर ऊ उमन से कहलक ; जहाँ कहीं तोहरे केकरो घर में उतरबा होले जब तक हुवां से बिदा नी होबा, तब तक हुवांय रुइक रहबा |
\v 11    जे जगह केर आदमीमन तोहरे के माइन नी करबयँ आउर तोहर नी सुनबयँ, तो हुवां से निकलेक बेरा उमन के चेतावनी देवेक लागिन अपन तरवा कर धूर झाइर रखबा  |
\v 12    आउर उमन जाए के प्रचार करलयँ, कि मन के बदलावा  |
\v 13    आउर ढेइर हें बुरी आत्मामन के निकलालयँ, आउर ढेइर मन केर उपरे तेल लगाय के बेस करलयँ ||
\v 14    आउर हेरोदेस राजा उकर बारे में सुनलक, का कि उकर नांव फाइल जाए रेहे, आउर ऊ कहलक, कि यूहन्ना बपतिस्मा देवेक वाला मोरोल मन में से जी उइठ हे, इकर लागिन उकर से ई शक्ति कर काम होवोत हे |
\v 15    आउर आउरोमन कहलयँ, ई इलिय्याह हेके, मगर आउर मन कहलयँ, नबी या नबीमन में से केऊ एक कर  समान आहे |
\v 16    हेरोदेस ई सुइन के कहलक, जे यूहन्ना केर सिर मोंय कटुवाय रोहों, ओहे जी उइठ हे |
\v 17    काकि हेरोदेस अपने हे अपन भाई फिलिप्पुस कर पत्नी के हेरोदियस केर कारण, जेकर से ऊ शादी काइर रेहे, आदमीमन के भेइज के यूहन्ना के धरुवाय के जेलघर में डाइल देइ रेहे |
\v 18    काकि यूहन्ना हेरोदेस से काइह देइ रेहे, कि अपन भाई केर पत्नी के राखेक तोके उचित नखें |
\v 19    इकर ले हेरोदियास यूहन्ना से खीस रखोत रेहे आउर ई चहोत रेहे, कि उके माइर के मोरायक खोजोत रेहे, मगर एइसन नी होएक परलक | 
\v 20    काकि हेरोदेस यूहन्ना के धर्मी आउर पवितर आदमी जाइन के उकर से डरात रेहे, आउर उके बचाय रखोत रेहे, आउर उकर बारे में सुइन के घबरात रेहे, मगर खुशी से सुनोत रेहे |
\v 21    आउर बेस मौका में जब हेरोदेस अपन जन्म दिन दरबरिया, सेनापत्ति मन आउर गलील केर बोड़ आदम मन लागिन भोज देलक |
\v 22    ओहे हेरोदियास केर बेटी भीतरे आए के, नाइच के हेरोदेस आउर उकर संगे बइठल आदमीमन के खुश काइर देलक ; तब राजा बेटी हर से कहलक, तोंय जे चाहबे मोर से मांग मोंय तोके देमुं |
\v 23    आउर हेरोदेस किरिया खाएक कहलक कि मोंय अपन आधा राज्य तक जे कुछ तोंय मोर से मंगबे मोंय तोके देमूँ |
\v 24    ऊ बाहरे जाए के अपन आयो से पुछलक कि मोंय का माँगमूँ ? ऊ कहलक; कि यूहन्ना बपतिस्मा देवेक वाला कर मुड़ |
\v 25    ऊ तुरते भीतरे राजा ठीन आलक, आउर उकर से बिनती करलक ; मोंय चाहोत हों, कि तोंय एखन यूहन्ना बपतिस्मा देवेक वाला कर सिर एक थरिया में मोर ले मँगाय दे |
\v 26    तब राजा ढेइर उदास होलक, मगर अपन किरिया आउर संगे बइठल गोतियामन कर चलते निहीं कहेक नी चहलक | 
\v 27    आउर राजा तुरते एक सिपाही के हुकूम देई के भेजलक, कि उकर सिर के काइट लानोक |
\v 28    ऊ सिपाही जेहेल घर में जाए के उकर मुड़ कटलक, आउर एक थरिया में राइख के लानलक आउर बेटी हर के देलक, आउर बेटी हर आयो हर के देलक |
\v 29    ई सुइन के यूहन्ना केर चेलामन आलयँ आउर उकर लाश के उठाय के कबर में रखलयँ || 
\v 30    चेला मन यीशु ठीन घुइर के जमा होई गेलयँ, आउर जे कुछ ऊ मन काइर रहयँ आउर सिखाय रहयँ, सउब के यीशु के बतालयँ |
\v 31    ऊ चेला मन से कहलक ; तोहरे अब कोनों अलग जगह आए के कटिक आराम करा ; काकि ढेइरमन आत-जात रहयँ आउर ऊ मन के खायक कर मौका हों नी भेटात रेहे |
\v 32    इकर लागिन उमन डोंगा केर उपरे चाइढ़ के,सुनसान जगह में अलगे चाइल गेलयँ |
\v 33    आउर ढेइरमन उमनक जाएक देइख के चिन्ह लेलयँ, आउर सउब नगर-नगर से जमा होई के हुवां पैदल कूदलयँ आउर उमन से आगे पोहोंचलयँ |
\v 34    ऊ निकाइल के बड़का भीड़ देखलक, आउर उमनक उपरे सोगालक, काकि उमन बेगार चरवाहा केर भेड़ीमन लेखे रहयँ, आउर ऊ उमन के ढेइर गोइठमन के सिखायक लगलक |
\v 35    जब साँझ होई गेलक, तो उकर चेलामन उकर पासे आए के कहेक लगलयँ ; ई सुनसान जगह हेके, आउर ढेइर साँझ होइ गेलक | 
\v 36    उमन के बिदा कर, कि चाइरो बाटे केर गाँव आउर बस्ती में जाए के अपन लागिन कोनों किन लेबयँ |
\v 37    यीशु उमन के उत्तर देलक ; कि तोहरे हें उमन के खायक देवा : उमन यीशु से कहलयँ ; का हमें सौ दीनार कर रोटी कीन लेब, आउर उमन के खियाब ?
\v 38    यीशु उमन से कहलक ; जाए के देखा तोहर पासे कायठु रोटी आहे ? उमन पता लगाय के कहलयँ ; पाँच ठु रोटी आउर दुई ठु मछरी | 
\v 39    तब यीशु उमन के हुकूम देलक, कि सउब के हरियार घास केर उपरे पंत्ति-पंत्ति में बइठावा |
\v 40    ऊ मन सौ-सौ आउर पचास-पचास काइर के पंत्ति-पंत्ति में बाइठ गेलायँ |
\v 41    आउर यीशु ऊ पाँच गो रोटी आउर दुई ठु मछरी के लेलक, आउर स्वर्ग बाटे देइख के धन्यवाद देलक आउर रोटीमन के तोइड़-तोइड़ चेलामन के देते गेलक, कि उमन आदमीमन के परोस बयँ, आउर उमन दुई ठु मछरी केहों सउब के बांइट देलयँ |
\v 42    आउर सउब खाय के अघाय गेलयँ |
\v 43    आउर उमन टुकड़ामन से बारह टोकरी भइर के उठालयँ, आउर कुछ मछरीमन से हों | 
\v 44    जे रोटी खलयँ, उमन पाँच हजार आदमीमन रहयँ ||
\v 45    इकर पाछे यीशु तुरते अपन चेलामन के हुकूम देलक कि उमन डोंगा में चाइढ़ के समुद्र केर ऊ पाखी बैतसैदा चाइल जाओक, जब तक ऊ आदमीमन के बिदा करी |
\v 46    आउर उमन के बिदा काइर के पहार केर उपरे प्रार्थना करेक चाइल गेलक | 
\v 47    आउर जब साँझ होलक, तो डोंगा झील केर माझे में रेहे आउर ऊ एकले भूई में रेहे | 
\v 48    आउर जब यीशु देखलक, कि उमन बड़ा तरसर से डोंगा के चलात रहयँ ; का कि धुका उमनक सोझे उल्टा मरोत रेहे, से लागिन यीशु राइत केर चौथा पहर के झील उपरे चाइल के उमनक पासे आलक ; आउर उमन से आगे निकाइल जाएक खोजोत रेहे |
\v 49    मगर उमन झील केर उपरे उकर चलेक देइख के बुझलयँ, कि भूत हेके, आउर चिल्लाय उठलयँ, काकि सउब यीशु के देइख के डराय जाए रहयँ |
\v 50    मगर यीशु तुरते उमन से बात करलक आउर कहलक कि : धीरज धरा : मोंय हेको : ना डरावा |
\v 51    तलेक यीशु उमन केर पासे आए के डोंगा में चढ़लक आउर धुका रुइक गेलक : आउर चेलामन भाकुवाय गेलयँ |
\v 52    काकि उमन रोटी केर बिषय में बुझेक नी पइर रहयँ मगर उमनक मन कठोर होई जाय रेहे |
\v 53    आउर उमन ऊ पाखी उताइर के गंनेसरत पोहोंचलयँ, आउर समुद्र किनारे डोंगा के खुइठ देलयँ |
\v 54    आउर जइसनेहें उमन डोंगा से उतरलयँ आदमीमन तुरते उके चिन्ह देलयँ |
\v 55    आस-पास केर सउब देश में कूदलयँ ; आउर बीमरियामन के खाटीमन में डाइल के जहाँव कहाँ यीशु केर पता चलोत रेहे लानोत रहयँ |
\v 56    आउर जहाँव कहाँ ऊ गाँव, टोला या नगरमन में जात रेहे तो आदमीमन बीमरियामन के चौकमन लाइल राइख के उकर से बिनती करोत रहयँ, कि उमन के अपन लुगा केर आँचरा के हें भाइर छुवेक देवोक : आउर जे हर उके छुलयँ सउब बेस होलयँ ||
\c 7
\p \v 1   तब फरीसी आउर कई एक पंडितमन यरूशलेम से आए रहयँ उकर पासे जमा होलयँ | 
\v 2   उमन ई देखत रहयँ कि उकर चेलामन मइला याने बेगर हाथ धोले भात खात रहयँ |
\v 3   काकि फारसीमन आउर यहूदीमन, पंडितमन के मुताबिक चलेन आउर जब तक बेस लेखे हाथ नी  धोलेन तब तक भात नी खायेन | 
\v 4   आउर बाजार से आए केहों जब तक नी नहाबयँ, तब तक नी खायन, आउर ढेइर नेग दस्तूर ई मन के मनेक लागिन बनाल जाय हे, जइसन दुभनी, सुराही आउर लोटामन आउर ताँबामन कर बासन के धोवेक-मंजेक |
\v 5   सेले फरीसी आउर पंडितमन यीशु से पुछलयँ, कि काले तोर चेलामन पुरखा मनक दस्तूर के नी मनेन, आउर हाथ बे धोले खायन ?
\v 6   यीशु उमन से कहलक, कि तोहरे बड़वारीमन केर बारे में यशायाह नबी ठिके भविष्यवाणी कइर हे ; जइसन लिखल आहे कि इमन मुँह से तो मोर आदर करेन लेकिन इमनक दिल मोर से दूर आहे |
\v 7   आउर ई मन बेकार मोर उपासना करेन, काकि ई मन आदमीमन केर बनाल नियम के धर्म केर शिक्षा माइन सिखायना |
\v 8   काकि तोहरे परमेश्वर कर आज्ञा के टरकाय के आदमीमन केर बनाल नियम के मानल |
\v 9   आउर यीशु उमन से कहलक; तोहरे मन अपनेहें दस्तूर के मानेक लागिन परमेश्वर कर हुकूम के कइसन बेस लेखे टाइल देवल !
\v 10    काकि मूसा काइह हे कि अपन आयो-आबा केर आदर कर ; आउर जे केऊ अपन आयो चाहे आबा के बुराई कहेन, सेके जरुर मरण सजा देवाल जाओक |
\v 11    मगर तोहरे मन ई मानल कि अगर केऊ अपन आबा चाहे आयो से कहेल, जे कुछ तोके मोर बटले लाभ पोहोइंच सकेल ऊ कुरबान (माने ईश्वर के चढ़ाल) हेके |
\v 12    तो तोय उके उकर आबा उकर आयो कर कोनों सेवा करेक नी पारेल |
\v 13    ई लेखे तोहरे अपन नियम से, जेके तोहरे बनाय हा, परमेश्वर कर वचन के टाइल देवाल, आउर एइसने हें ढेइर काम के करते रहल |
\v 14    आउर यीशु आदमीमन के अपन पासे बुलाय के उमन से कहलक, तोहरे सउब मोर कहल के सुना, आउर बुझा |
\v 15    एइसन तो कोनों चींज नखे जे आदमी में बाहरे से ढूइख के उके माइला करेल : मगर जे चींजमन आदमी कर भीतरे से निकलेल, ओहे उके माइला करेल |
\v 16    अगर केकरो सुनेक कर कान आहे ऊ सुइन लेवोक |
\v 17    जब यीशु भीड़ के छोइड़ के घर गेलक, तो उकर चेलामन ई नमूना केर बिषय में उकर से पूछलयँ |
\v 18    यीशु ऊमन से कहलक ; का तोहरेमन एतना अनबुझ हेका ?का तोहरे इ नी बुझल कि जे कोनों बाहरे से आदमी में ढूकेल,उके मइला नी करेक परेल ?
\v 19    का कि ऊ उकर मन में निहीं, मगर पेट में जायल, आउर पयखाना में बाहरेल ? ई काइह के यीशु सउब खायक चींज के सफा बतालक |
\v 20    तले यीशु कहलक : जे आदमी से निकलेल ओहे उके माइला करेल |
\v 21    काकि भीतरे से माने आदमी केर मन से बुरी-बुरी सोच ,व्यभिचार |
\v 22    चोरी, हत्या, परस्त्रीसंग, लोभ, दुष्टता, छल, छलकपट, बुरीनजर, हिसिंगा, घमंड आउर बेलुरियापन निकलेल |
\v 23    ई सउब बुरी गोइठ भितेरे से हे निकलेल आउर आदमी के माइला करेल ||
\v 24    फिर ऊ हुवां से उइठ के सूर आउर सैदा देस में आलक ; आउर एक घर में गेलक, आउर चाहोत रेहे, कि केऊ ना जानोक ; मगर ऊ छुपेक नी परलक |
\v 25    आउर तुरते एक स्त्री जेकर छोट बेटी कर में बुरी आत्मा रेहे, यीशु केर बारे में सुइन के आलक, आउर उकर गोड़ तरे गिरलक | 
\v 26    ई स्त्री यूनानी आउर सुरुफिनिकी जाइत कर रेहे ; आउर ऊ यीशु से बिनती करलक, कि मोर बेटी कर से बुरी आत्मा के निकलाय दे | 
\v 27    यीशु उकर से कहलक, आगे छाउवामन के अघायक दे, काकि छाउवा मनक रोटी लेई के कुकुर मनक आउग में फेकेक बेस नखें |
\v 28    ऊ यीशु के जवाब देलक ; कि सच आहे प्रभु ! तेउले कुकुर मन हों तो मेज कर हेंठे छाउवा मनक रोटी केर टुकड़ा-टुकड़े के खाय लेन |
\v 29    यीशु उकर से कहलक ; ई गोइठ कर चलते तोंय चाइल जा ; तोर बेटी में से बुरी आत्मा निकाइल जाहे |
\v 30   आउर ऊ अपन घर में आए के देखलक कि बेटी खाटी उपरे पड़ाल आहे आउर बुरी आत्मा निकाइल जाय हे ||
\v 31    फिर ऊ सूर आउर सैदा केर देशमन से निकाइल के दिकपुलिस देश से होई के गलील कर झील में पोहोंचलक |
\v 32    आउर आदमीमन एक बहिरा के जे हांकलात रेहे, उकर पासे लाइन के यीशु से बिनती करलयँ ; कि अपन हाथ के उकर उपरे रखोक |
\v 33    तब यीशु उके भीड़ से अलगे बाटे लेगलक ; आउर अपन अंगुर के उकर कान में डाललक आउर थुइक के उकर जीभ के छुलक |
\v 34    आउर स्वर्ग बाटे देइख के आह भरलक, आउर उकर से कहलक ; इफेता, मने खुइल जा |
\v 35    आउर उकर कान खुइल गेलक, जीभ कर लार सूत हों खुइल गेलक, आउर ऊ साफ-साफ बोलेक लगलक |
\v 36    तब यीशु उमन के हुकूम देलक कि केकरो से ना कहा; मगर जितना ऊ हुकूम देवे ओतनेहें उमन आउर प्रचार करेक लगलयँ |
\v 37    आउर उमन ढेइर हें ताजुब में होई के कहेक लगलयँ, ऊ जे कुछ काइर हें, बेस हें काइर हे ; ऊ बहिरामन के सुनेक कर आउर कोंदामन के बोलेक कर ताकत देवेला ||  
\c 8
\p \v 1   ऊ समय में, जब फिर बड़का भीड़ जमा होलयँ आउर उमन केर ठिन खाएक लागिन कोनोवें नी रेहे, तब यीशु अपन ठिन चेलामन के पासे बुलाय के कहलक | 
\v 2   मोके ई भीड़ के उपरे तरस आवोत हे, काकि तीन दिन से लगातार मोर संगे आहे, आउर उमनक ठिन कोनों खायक नखे | 
\v 3   अगर मोंय उमन के भूखे घर भेइज देमूँ, तो डहर में थाइक के राइह जबयँ ; काकि ई मन में से केऊ-केऊ दूर से आए हयँ |
\v 4   उकर चेलामन उके जबाब देलायँ, कि हिंया जंगल में इतना रोटी कहाँ से लानोब कि ई मन अघाय जबयँ ?
\v 5   यीशु चेलामन से पुछलक ; तोहरे पासे कितना रोटीमन आहे ? चेलामन कहलयँ, सात |
\v 6   तब यीशु आदमीमन के भुई उपरे बैठेक केर हुकूम देलक, आउर ऊ सातो रोटी लेलक, आउर धन्यवाद काइर के तोड़लक, आउर अपन चेलामन के देते गेलक कि उमन आगे रखोक, आउर चेलामन आदमीमन के परोइस देलयँ |
\v 7   चेलामन ठिन थोरेक छोट मछरी हों रेहे ; आउर यीशु धन्यवाद काइर के उखों आदमीमन कर आगे राइक के हुकूम देलक |
\v 8   से उमन खाय के अघाय गेलायँ आउर बचाल टुकड़ामन के सात टोकरी भाइर के उठालयँ |
\v 9   आउर आदमीमन चाइर हजार कर लगभग रहय ; आउर यीशु उमन के बिदा करलक |
\v 10    आउर ऊ तुरते अपन चेलामन कर संगे डोंगा में चाइढ़ के दलामनूता देश चाइल गेलक ||
\v 11    फिर फरीसी निकाइल के उकर से वाद-विवाद करेक लगलयँ, उके जाँचेक लागिन स्वर्गीय चिन्ह मांगेक लगलयँ |
\v 12    यीशु अपन आत्मा में आह भाइर के कहलक, ई बेरा कर आदमीमन काले चिन्ह खोजेन ? मोंय तोहरे के सच कहोत हों कि ई समय कर आदमीमन के कोनों चिंहा नी देवाल जाई |
\v 13    आउर ऊ उमन के छोइड़ के डोंगा उपरे चाइढ़ गेलक आउर ऊ पाखी चाइल गेलक ||
\v 14    आउर चेलामन रोटी लेवेक भुलयँ जाय रहयँ, आउर डोंगा में उमनक ठिन एके गो रोटी रेहे |
\v 15    आउर यीशु उमन के हुकूम देलक, कि देखा, फरीसीमन कर आउर हेरोदेस कर खमीर से बाइच के रहा |
\v 16    ऊ मन आपस में विचार करेक लगलयँ, कि हमरे ठिन तो रोटी नखें |
\v 17    यीशु ई जाइन के उमन से कहलक ; तोहरे काले आपस में ई विचार करोत हा कि हमरे ठिन रोटो नखे ? का तोहरे एखन तक नी जाइन हा आउर नी बुइझ हा |
\v 18    का तोहर मन कठोर होई जाय हे ? का आँइख रहते हुए नी देखल, आउर कान रहते नी सुनल ? आउर तोहरे के याइद नखें |
\v 19    कि मोंय पांच हजार आदमीमन लागिन पांच रोटी टुटायँ रहों तो तोहरे खंड़ाल टुकड़ामन कर काए डाली भाइर के उठायँ रहा ? उमन उकर से कहलयँ, बारह डाली |
\v 20    आउर जब चाइर हजार आदमीमन लागिन सात रोटी रेहे तो तोहरे बचाल टुकड़ा के कायठू डाली उठायँ रहा ? उमन उके जबाब देलयँ, सात डाली |
\v 21    यीशु उमन से कहलक, का तोहरे एखन तक नी बुइझ हा ?
\v 22    आउर ऊ मन बैतसैदा आलयँ ; आउर आदमीमन एक गो आंधरा के उकर ठिन लानलयँ, आउर उकर से बिनती करलयँ कि उके छुवोक |
\v 23    यीशु ऊ अंधरा कर हाथ धाइर के उके गांव से बाहरे लेई गेलक, आउर उकर आँइख में थुइक के उकरे उपरे हाथ रखलक, आउर उकर से पूछलक ; का तोंय कोनों देखोत हिस ?
\v 24    ऊ आँइख उठायँ के कहलक ; मोंय आदमीमन के देखोत हों ; काकि उमन मोके गाछ लेखे चलेक ताइर दिसोत हयँ | 
\v 25    तब यीशु फिर दुबारा उकर आँइख उपरे हाथ रखलक, आउर ऊ ध्यान से देखलक आउर बेस होई गेलक, आउर सउब के साफ-साफ देखेक लगलक |
\v 26    आउर यीशु उके ई काइह के घर भेइज देलक, कि ई गांव कर भीतरे अपन पांव के हों ना रखबे |
\v 27    यीशु आउर उकर चेलामन कैसरिया आउर फिलिप्पी केर गांव में चाइल गेलयँ : आउर डहर में ऊ अपन चेलामन से पूछलक कि आदमीमन मोके का कहेना ?
\v 28    ऊ मन जबाब देलयँ, कि यूहन्ना बपतिस्मा देवेक वाला ; लेकिन केऊ-केऊ एलिय्याह, आउर केऊ-केऊ भविष्यवक्तामन में से एक हेके कहेना |
\v 29    यीशु उमन से पूछलक ; मगर तोहरे मोके का कहाल ? पतरस कहलक तोंय मसीह हेकिस |
\v 30    तब यीशु उमन के चेतावनी देलक, कि मोर बिषय में इके केकरो से ना कहबा |
\v 31    आउर उमन के सिखायक लगलक, कि आदमीमन केर बेटा लागिन जरुरी आहे, कि ऊ ढेइर दुःख उठाओक, आउर मुखिया, महापुरोहित आउर पंडितमन उके ठुकराओक आउर माइर देवोक आउर ऊ तीन दिन कर बाद जी उठोक |
\v 32    यीशु ई गोइठ उमन से साफ-साफ काइह देलक : से पतरस उके अलगे लेई जाए के झिड़केक लगलक |
\v 33    मगर यीशु मुइड़ के, अपन चेलामन बाटे देइख के पतरस के झिड़ाइक के कहलक ; कि हे शैतान, मोर आउग से दूर हो ; काकि तोंय परमेश्वर केर गोइठ कर उपरे निहीं, मगर आदमीमन केर गोइठ में मन लगाइस |
\v 34    यीशु भीड़ के अपन चेलामन समेत पासे बुलायँ के कहलक, जे केऊ मोर पीछे आवेक चाहेना, ऊ अपने के निछावर करोक आउर अपन क्रूस बोइह के मोर पीछे होई लेवोक |
\v 35    काकि जे केऊ अपन जीउ के बचायक चाहेन ऊ उके हेजाई, मगर जे केऊ मोर सुसमाचार लागिन अपन जीवन के हेजाई, ऊ उके बचाय रखी |
\v 36    मगर आदमी गोटा दुनिया के पाय जाई आउर अपन जीउ कर हानि उठाई, तो उके का फायदा होवी ?
\v 37    आउर आदमी अपन जीउ कर बदले का देई ?
\v 38    जे केऊ ई व्याभिचारी आउर पापी जाइत केर बीच मोर से आउर मोर गोइठमन से लजाएला, आदमी कर बेटा हों ऊ पवित्र दूतमन कर संगे अपन आबा कर महिमा सहित आवी, तब उकर से हों लजाई | 
\c 9
\p \v 1   आउर ऊमन से कहलक ; मोंय तोहरे से सच कहोत हों ,कि जे मन हिंयाँ ठड़ाय हयँ, ऊ मन में से केऊ-केऊ एइसन अहायँ, कि जब तक परमेश्वर केर राइज के शक्ति केर संग आवल नी देइख लेबायँ, तब तक उमन नी मोरबयँ ||
\v 2   छाव दिन कर बाद यीशु पतरस, याकूब आउर यूहन्ना के साथ लेगलक, आउर सुनसान पहार केर उपरे लेई गेलक |
\v 3   आउर उकर लुगा अइसन चमकेक लगलक, आउर हिंयाँ तक कि बहुते चरका होई गेलक, कि दुनिया में केऊ धोबी हों उकर जइसन उज्जवल करेक नी सकेन |
\v 4   आउर ऊ मन के मूसा केर संगे एलिय्याह दिखलक : आउर उमन यीशु कर संगे गोठियत रहयँ |
\v 5   इकर से पतरस यीशु से कहलक ; हे रब्बी, हमर हिंयाँ रहेक बेस हेके : इकर लागिन हमें तीन ठु मंडप बनाब ; एक गो तोर लागिन, एक गो मूसा लागिन आउर एक गो एलिय्याह लागिन |
\v 6   काकि ऊ नी जनोत रेहे,कि का जबाब देई ; इकर लागिन कि ऊमन ढेइर डरायँ गेलयँ |
\v 7   तब एक बादरी ऊमन के ढाइप देलक, आउर ऊ बादरी में से ई शब्द निकललक, कि ई मोर दुलार बेटा हेके ; उकर सुना |
\v 8   तब ऊमन अचानक चइरो बाटे देखलयँ, आउर यीशु के छोइड़ अपन संगे आउर केखों नी देखलयँ ||
\v 9   पहार से उतरेक बेरा ऊ ऊमन के हुकूम देलक, कि जब तक आदमी कर बेटा मोरोल में से जी नी उठी, तब तक जे कुछ तोहरे देइख हा उके केखों ना कहबा |
\v 10    उमन ई गोइठ के याइद रखलयँ ; आउर आपस में वाद-विवाद करेक लगलयँ, कि मोरोल में से जी उठेक कर का अर्थ हेके ?
\v 11    आउर ऊ मन उकर से पुछ्लयँ, पंडितमन काले कहेन, कि एलिय्याह केर पहिले आवेक जरुरी आहे ?
\v 12    ऊ ऊमन के जबाब देलक,कि एलिय्याह सचमुच पहिले आए के सउब कुछ सुधराई, मगर आदमी कर बेटा कर बारे में ई काले लिखल आहे, कि ऊ ढेइर दुःख उठाई, आउर बेइज्जत कराल जाई?
\v 13    मगर मोंय तोर से कहोत हों, कि एलिय्याह तो आए चुइक हे, आउर जइसन उकर बिषय में लिखल आहे, ऊमन जे कुछ चाहलयँ उकर संगे करलयँ ||
\v 14    आउर जब ऊ चेलामन केर पासे आलक, तो देखलक कि उमन केर चइरो बटे बड़का भीड़ लाइग हे आउर पंडित मन उमन संगे विवाद करोत हयँ |
\v 15    आउर उके देइखये के सउब ढेइर ताजुब करेक लगलयँ,उकर बाटे कुइद के उके प्रणाम करलयं |
\v 16    यीशु उमन से पुछलक ; तोहरे इमन से का विवाद करोत हा ?
\v 17    भीड़ में से एक झन उके जबाब देलक, हे गुरु, मोंय अपन बेटा के जेकर में गूंगी आत्मा समाय जाय हे सेके लइन रहों |
\v 18    जहाँव-कहाँ ऊ उके धरेल ओहे ठिन उके पटाइक देवेल : आउर ऊ मुँह में बोटो भाइर के लानेल, आउर दाँत पिसेल, आउर सुइख जायला : आउर मोंय तोर चेलामन के कहलों कि उमन उके निकलयँ देबयँ मगर उमन  उके निकलयक नी परलयँ |
\v 19    ई सुइन के यीशु उके जबाब देई के कहलक : कि हे अबिश्वासी आदमी मन, मोंय कब तक तोहर संगे रहमूँ ?  आउर कब तक तोहर के सहमूँ ? उके मोर ठिन लाना |
\v 20   तब ऊमन उके यीशु ठिन लानलयँ : आउर जब यीशु उके देखलक, तो ऊ आत्मा तुरते उके आँइठालक ; आउर ऊ भूई केर उपरे गिरलक, मुँह से बोटो बहाते हुए लोटेक लगलक |
\v 21    यीशु उकर आबा से पुछलक ; इकर ई दशा कहिया से आहे ?
\v 22    ऊ कहलक,बचपन से : ऊ इके नाश करेक लागिन कभी आईग में, आउर कभी पानी में गिरालक ; अगर तोंय कोनों काइर सकिस, तो हमरे उपरे तरस खाय के हमर उपरे उपकार कर |
\v 23    यीशु उकर से कहलक ; अगर तोंय काइर सकिस : ई का गोइठ हेके ? बिश्वास करेक वालामन लागिन सउब कुछ होई सकेला |
\v 24    छाउवाकर आबा तुरते गिड़गिड़ाय के कहलक ; हे प्रभु : मोंय बिश्वास करोना, मोर अबिश्वास कर उपाय कर |
\v 25    जब यीशु देखलक, कि आदमी मन कुइद के भीड़ लगात हयँ, तो ऊ अशुद्ध आत्मा के ई काइह के डाँटलक ; कि हे गूंगी आउर बहिरी आत्मा, मोंय तोके हुकूम देवोत हों,उकर में से निकाइल आ, आउर उकर में कहियो ना ढूकबे |
\v 26    तब ऊ चिल्लाय के आउर उके ढेइर आँइठाय के निकाइल आलक ; आउर छाउवा मोरोल जइसन होई गेलक, हिंयाँ तक कि ढेइर मन कहेक लगलयँ कि मोइर गेलक |
\v 27    मगर यीशु उकर हाथ धाइर के उठालक, आउर ऊ ठड़ाय गेलक |
\v 28    जब ऊ घर में आलक, तो उकर चेला मन एकांत में उकर से पूछलयँ, हमरे उके काले निकलायक नी परली?
\v 29    यीशु उमन से कहलक, ई जाइत बिना प्रार्थना कर आउर कोनों उपाय से नी निकाइल सकेल ||
\v 30    फिर उमन हुवाँ से चललयँ, आउर गलील से होई के जात रहयँ, आउर ऊ नी चाहोत रेहे कि केऊ जानोक |
\v 31    काकि ऊ अपन चेलामन के उपदेश देवेक आउर उमन से कहोत रेहे, कि आदमी कर बेटा आदमी मनक हाथ से धरुवाय जाई, आउर उमन उके माइर डालबयँ, आउर ऊ मोरेक कर तीन दिन बाद जी उठी |
\v 32    मगर ई गोइठ इमन कर समझ में नी आलक, आउर उमन उकर से पुछेक डरत रहयँ ||
\v 33    फिर उमन कफरनहूम में आलयँ : आउर घर में आय के यीशु उमन के पुछलक कि डहर में तोहरे कोन गोइठ कर विवाद करोत रहा ?
\v 34    ऊमन चुप रहलयँ, काकि डहर में उमन ई वाद-विवाद काइर रहयँ कि हमर में से बड़का केहर हेके ?
\v 35    तब ऊ बाइठ के बारोझन के बुलालक, आउर उमन से कहलक, अगर केऊ बड़का होएक चाहेल तो सउब से छोट आउर सउब कर सेवक बनोक |
\v 36    आउर ऊ एक छाउवा के लेई के उमनक आगे ठड़ुवालक, आउर उके कोरा में लेई के उमन से कहलक |
\v 37    जे केऊ मोर नांव से एइसन छाउवामन में से केखों एक के हों ग्रहण करेला, ऊ मोके ग्रहण करेला ; आउर जे केऊ मोके ग्रहण करेला, ऊ निहीं, मगर मोर भेजेक वाला के ग्रहण करेला ||
\v 38    तब यूहन्ना उकर से कहलक, हे गुरु, हमें एक आदमी के तोर नाँव से बुरी आत्मामन के निकलाते देखली आउर हमरे उके मना करेक लगली काकि ऊ हमर पीछे नी होई हे |
\v 39    यीशु कहलक उकर ना मना करा ; काकि एइसन केऊ निहीं जे मोर नाँव से शक्ति कर काम करी, आउर जल्दी से मोके बुरा काइह सकी |
\v 40    का कि जे हमर विरोध में नखे, ऊ हमर बाटे आहे |
\v 41    जे केऊ एक कटोरा पानी तोके ई लागिन पिलाई कि तोंय मसीह केर हेकिस तो मोंय तोर से सच कहोत हों कि ऊ अपन प्रतिफल कोनों रीति से नी हेराई |
\v 42    लेकिन जे केऊ ई छोट में से जे मोर उपरे बिश्वास करेल,केंखों ठोकर खिलाई(दुःख देई) तो उकर लागिन भला ई होई कि एक बड़का चक्की कर पटरी उकर गला में लटकल जाओक आउर उके समुद्र में डाइल देवाल जाओक |
\v 43    अगर तोर हाथ तोके ठोकर खियाई तो उके काइट डाल, ठुठा होई के जीवन में प्रवेश कर, तोर लागिन इकर से भला आहे कि दूई हाथ राइह के नरक केर बीच में ऊ आईग में डालल जाई जे कहियो बुझी निहीं |
\v 44     जहाँ उकर कीड़ा नी मोरेन आउर आईग नी बूझेल 
\v 45    आउर अगर तोर पाँव तोके ठोकर खिलाई तो उके काइट दे |
\v 46    लंगड़ा होई के जीवन में प्रवेश करेक तोर लागिन इकर से भला आहे, कि दूई ठु पाँव राइह के नरक में डालल जाई |
\v 47    आउर अगर तोर आँइख तोके ठोकर खिलाई तो उके निकलय दे, काना होई के परमेश्वर केर राइज में प्रवेश करेक तोर लागिन इकर से भला आहे, कि दुई ठु आँइख रइह के तोंय नरक में डालल जाबे |
\v 48     जहाँ उकर कीड़ा नी मोरेन आउर आईग नी बूझेल |
\v 49    काकि हर एक झन आईग से नमकीन कराल जाई,
\v 50    नोन बेस आहे, मगर यदि नोन कर नमकीन चाइल जाई, तो उके का से स्वादिस्ट करबे ? अपन में नोन रखबे, आउर आपस में मेल-मिलाप से रहबे ||
\c 10
\p \v 1   फिर ऊ हुवाँ से उइठ इ यहूदिया के सिवानों में आउर यरदन नदी कर पाखी आलक, आउर भीड़ उकर ठिन जमा होई गेलक, आउर ऊ अपन रीति कर अनुसार उमन के उपदेश देवेक लगलक |
\v 2   तब फरीसीमन उकर पासे आए के उके परखेक लागिन उकर से पूछलयँ, का उचित हेके, कि पुरुष अपन पत्नी के छोइड़ देवेक ?
\v 3   ऊ उमन के जबाब देलक, कि मूसा तोहरे के का हुकूम देई हे ?
\v 4   उमन कहलयँ, मूसा त्याग पत्र लिखेक आउर छोड़ेक कर हुकूम देई हे |
\v 5   यीशु उमन के कहलक, कि तोहर मन कर ढिठाई कर चलते तोहर लागिन ई हुकूम लिख हे |
\v 6   मगर दुनिया कर शुरू से परमेश्वर नर आउर नारी काइर के उमन के बनाय हे |  
\v 7   इकर लागिन आदमी अपन आयो-आबा से जुदा होई के अपन पत्नी कर संग रही, आउर उमन दुयो एक शरीर होई जबायँ |
\v 8   इकर लगीन उमन अब दुई निही मगर एक शरीर हेकायँ |
\v 9   इकर लागिन जे के परमेश्वर जोइड़ हे उके आदमी जुदा ना करोक |
\v 10    आउर घर में चेलामन इकर बिषय में उकर से पुछलयँ |
\v 11    ऊ उमन से कहलक, जे केऊ अपन पत्नी के छोइड़ के दूसरी से शादी करी तो ऊ, उ पहली केर बिरोध में व्याभिचार करेल |
\v 12    आउर अगर पत्नी अपन पति के छोइड़ के दूसर से शादी करेल, तो ऊ व्याभिचार करेल ||
\v 13    फिर आदमी मन छाउवा मन के उकर ठिन लानेक लगलयँ, कि उमन केर उपरे हाथ रखोक, मगर चेलामन उमन के गरियालयँ |
\v 14    यीशु ई देइख के खीसाय के उमन से कहलक, छाउवामन के मोर ठिन आवेक देवा आउर उमन के मना न करा, काकि परमेश्वर केर राइज एइसनेहें मनक हेके |
\v 15    मोंय तोहरे के सच कहोत हों, जे केऊ परमेश्वर केर राइज के छाउवामन केर जइसन ग्रहण नी करी, ऊ उकर में कहियो प्रवेश करेक नी पारी |
\v 16    आउर ऊ उमन के कोरा में लेगलक, आउर उमन केर उपरे हाथ राइख के उमन के आशीष देलक ||
\v 17    आउर ऊ जब निकाइल के डहर में जात रेहे, तो एक गो आदमी उकर ठिन कूदते हुए आलक, आउर उकर आगे घुटना टेइक के उकर से पुछलक, हे उत्तम गुर, अनंत जीवन कर अधिकारी होयक लागिन मोंय का करमू ?
\v 18    यीशु उकर से कहलक, तोंय मोके उत्तम काले कहोत हिस ?
\v 19    तोंय हुकूममन के तो जानिस, हत्या नी करेक, व्यभिचार नी करेक, चोरी नी करेक, झूठी गवाही नी देक, छल नी करेक, अपन आबा आउर अपन आयो कर आदर करेक |
\v 20    ऊ यीशु से कहलक, हे गुरु इमन के तो मोंय छोटपन से मानते आवोत हों |
\v 21    यीशु उकर उपरे देइख के उकर उपरे प्रेम करलक, आउर उकर से कहलक, तोर में एक गोइठ कर कमी आहे, जा जे कुछ तोर आहे, उके बेइच के कंगालमन के देई दे, आउर तोके स्वर्ग में धन मिली, आउर आए के मोर पीछे होई ले |
\v 22    ई गोइठ से उकर चेहरा में उदासी छाय गेलक, आउर शोक करते हुए गेलक, का कि ऊ ठेइर धनी रेहे ||
\v 23    यीशु चइरो बाटे देइख के अपन चेलामन से कहलक, धनवानमन के परमेश्वर कर राइज में प्रवेश करेक कइसन कठिन आहे |
\v 24    चेलामन उकर गोइठ से ताजुब होलयँ, हे बालको, जे धन कर उपरे भरोसा रखेल, उकर लागिन परमेश्वर कर राइज में प्रवेश करेक कइसन कठिन आहे |
\v 25    परमेश्वर कर राइज में धनवान के प्रवेश करेक से ऊँट केर सुई के नाके में से निकाइल जाएक सहज आहे !
\v 26    उमन ढेइर हें ताजुब होई के एक दूसर से कहेक लगलयँ तो फिर केकर उध्दार होई सकेल ?
\v 27    यीशु उमन बाटे देइख के कहेक लगलक, आदमीमन से तो ई नी होई सकेल, मगर परमेश्वर से होई सकेल ; का कि परमेश्वर से सब कुछ होई सकेल |
\v 28    पतरस उकर से कहेक लगलक, कि देख, मोंय तो सउब कुछ छोइड़ के तोर पीछे होई ले हों |
\v 29    यीशु कहलक, मोंय तोर से सच कहोत हों, कि एइसन केऊ नखे, जे मोर आउर सुसमाचार लागिन घर, भाईमन या बहिनमन या आयो या आबा या छाउवामन या खेतमन के छोइड़ देई हे |
\v 30    आउर अब ई बेरा सौ गुणा ना पाओक, घरमन आउर भाईमन आउर आयो-आबामन आउर छाउवामन आउर खेत कर उपरे उपद्रव के संगे आउर परलोक में अंनत जीवन |
\v 31    मगर ढेइर मन जे पाहिले अहयँ पीछे होबयँ ; आउर जे पीछे अहयँ, उमन पहिले होबयँ ||
\v 32    आउर उमन यरूशलेम कर जायक डहर में रहयँ, आउर यीशु उमन कर आगे-आगे जात रेहे : आउर उमन ताजुब करेक लगलयँ आउर जे मन उकर पीछे-पीछे चलोत रहयँ डरायक लगलयँ, तब ऊ फिर ऊ बारहों के लेई के उमन के ऊ गोइठ कहेक लगलक, जे उकर उपरे आवेक वाला रेहे |
\v 33    कि देखा, हमें यरूशलेम जात ही, आउर आदमी कर बेटा पुरोहितमन आउर पंडितमन कर हाथ धरुवाय जाई, उमन उके मोरायक कर लायक ठहराबयँ, आउर अन्य जाइतमन कर हाथे जिम्मा देबयँ |
\v 34    आउर उमन उकर मजाक उड़ाबयँ, आउर उकर उपरे थूकबयँ, आउर उके कोड़रा से मरबयँ, आउर उके मोराबयँ,आउर तीन दिन कर बाद जी उठी |
\v 35    तब जबदी कर बेटा याकूब आउर यूहन्ना उकर ठिन आए के कहलयँ, हे गुरु, हमें चाहोत ही कि जे कुछ हमरे तोर से मांगोब, ओहे के तोंय हमर लागिन करबे |
\v 36    ऊ उमन से कहलक, तोहरे का चाहोत हिस कि मोंय तोहर लागिन करमूँ ?
\v 37    उमन उकर से कहलयँ, कि हमरे के ई दे कि तोर महिमा में हमर में से एक तोर दाहिना आउर एक बाँया बैठी |
\v 38    यीशु उमन से कहलक, तोहरे नी जानल, कि का मंगोत हा ? जे कटोरा मोंय पीयेकवाला आहों, का पीयेक परबा ? आउर जे बपतिस्मा मोंय लेवेक वाला आहों, का लेवेक परबा ?
\v 39    उमन उकर से कहलयँ, हमर से होई सकेला : यीशु उमन से कहलक ; जे कटोरा मोंय पीयेक वाला आहों, तोहरे पीबा, आउर जे बपतिस्मा मोंय लेवेक वाला आहों, उके लेबा |
\v 40    लेकिन जेकर लागिन तैयार करल आहे ; उके छोइड़ आउर केखों अपन दाहिना आउर बांया बइठाएक मोर काम नखें |
\v 41    ई सुइन के दसों झन याकूब आउर यूहन्ना केर उपरे रिसियक लगलयँ |
\v 42    आउर यीशु उमन के पासे बुलाय के कहलक, तोहरे जानल, कि जो अन्य जाइतमन केर हाकिम समझल जायन, उमन उकर उपरे प्रभुता करेन ; आउर उकर में से जे बोड़ आहे, उमनक उपरे हक जमाएल |
\v 43    मगर तोहरे में एइसन नखें, बरन जे केऊ तोहरे में से बड़का होयक चाहेल, ऊ तोहर सेवक बनी |
\v 44    आउर जे केऊ तोहर में से प्रधान होयक चाहेल, ऊ सउब कर दास बनी |
\v 45    काकि आदमी कर बेटा इकर लागिन नी आए हे, कि उकर लागिन सेवा टहल कराल जाई, मगर इकर लागिन आए हे कि अपने सेवा टहल करी, आउर ढेइर मन के छुड़ायक लागिन अपन जान देई ||
\v 46    आउर उमन यरीहो आलयँ, आउर जब ऊ आउर उकर चेलामन, आउर एक बड़का भीड़ यरीहो से निकलोत रेहे, तो तिमाई कर बेटा बरतिमाई एक अंधा भिखारी सड़क कर किनारे बाइठल रेहे |
\v 47    ऊ इ सुइन के कि यीशु नासरी आहे, हकाय-हकाय के कहेक लगलक : कि हे दाऊद कर बेटा, यीशु मोर उपरे दया कर |
\v 48    ढेइर मन उके गरियालयँ, कि चुप रह, मगर ऊ आउर हें हकायक लगलक, कि हे दाऊद कर बेटा, मोर उपरे दया कर |                                                       
\v 49    तब यीशु रुइक के कहलक, उके बुलावा ; आउर आदमीमन अंधा के बुलायँ के उकर से कहलयँ, धीरज धर, उठ, ऊ तोके बुलात हे |  
\v 50    ऊ अपन लुगा के फेइक के तुरते उठलक, आउर यीशु पासे आलक |
\v 51    इ लागिन यीशु उकर से कहलक, तोंय का चाहोत हिस कि मोंय तोर लागिन करमूँ ? उकर से कहलक, हे रब्बी, इ कि मोंय देखेक परमूँ |
\v 52    यीशु उकर से कहलक ; चाइल जा, तोर बिश्वास तोके चंगा काइर दे हे : आउर ऊ तुरते देखेक लगलक, आउर डहर में उकर पीछे होई गेलक ||  
\c 11
\p \v 1   जब ऊ मन यरूशलेम कर नजदीक जैतून पहर कर उपरे बैतफगे आउर बैतनिय्याह केर पासे आलयँ, तो ऊ अपन चेलामन में से दूई झन के ई काइह के भेजलक |
\v 2   कि अपन आगे कर गांव में जावा,  हुवां पोहोंचते हें एक गो गद्ही कर छाउवा जेकर में कहियो केऊ नी बाइठ हयँ, तोहरे के बंधाल मिली, उके खोइल लाना |
\v 3   अगर केऊ तोहरे से पुछबयँ, इ काले करोत हा ? तो कहबा, कि प्रभु के इकर प्रयोजन आहे ; आउर ऊ जल्दी उके हिंयाँ भेइज देई |
\v 4   उमन जाए के ऊ छाउवा के बाहरे दुरा ठिन चौक में बंधाल पलयँ, आउर खोलेक लगलयँ |
\v 5   आउर ऊ मन में से जे हुवाँ ठड़ाय रहयँ,केऊ-केऊ कहेक लगलयँकि इ काले करोत हा,गदही केर छाउवा के काले खोलोत हा ?    
\v 6   उमन जइसन यीशु काइह रेहे ; उसने हें उमन से काइह देलयँ : तब उमन, उमन के जाएक देलयँ |
\v 7   आउर उमन गदही छाउवा के यीशु ठिन लाइन के उकर उपरे लुगा बिछालयँ आउर ऊ उकर उपरे बाइठ गेलक |
\v 8   आउर ढेइर मन अपन लुगा डहर में बिछालयँ आउर आदमीमन खेतमन में से डाइर काइट-काइट के बिछायँ देलयँ |
\v 9   आउर जे मन उकर आगे-आगे जात रहयँ आउर पीछे-पीछे चाइल आवोत रहयँ, चिल्लाय-चिल्लाय के कहोत रहयँ, कि होशाना ; धन्य आहे ऊ जे प्रभु केर नाँव से आवेला |
\v 10    हमर आबा दाऊद कर राज्य, जे अवोत हे ; धन्य आहे : आकाश में होशाना  ||
\v 11    आउर ऊ यरूशलेम में पोहोंइच के मंदिर में आलक, आउर चाइरो बाटे वस्तुमन के देइख के बारहों संगे बैतनिय्याह गेलक, का कि साँझ होई जाए रेहे ||
\v 12    दूसर दिन जब उमन बैतनिय्याह से निकलयँ तो उके भूख लगलक |
\v 13    आउर ऊ दूरे से एक अंजीर कर एक हरियार गाछ देइख के नजदीक गेलक, कि का जाइन उकर में कुछ भेटाई : मगर पत्ताई के छोइड़ कुछ नी पालक : काकि फल लागेक कर बेरा नी रेहे |
\v 14    इ लागिन ऊ उकर से कहलक, एखन से केऊ तोर फोर कहियो नी खाओक | आउर उकर चेलामन सुनोत रहयँ ||
\v 15    फिर उमन यरूशलेम में आलयँ, आउर ऊ मंदिर में गेलक ; आउर हुवां जे लेन-देन करोत रहयँ उमन बाहरे निकलेक लगलयँ, आउर सर्राफों कर पीढा आउर कबूतर बेचेकवालामन कर चौकीमन के उलटय देलक |
\v 16    मंदिर में से होई के केखों बासन लेई के आवेक-जाएक नी देलक |
\v 17    आउर उपदेश काइर के उमन से कहलक, का ई नी लिखाल आहे, कि मोर घर सउब जाइतमन लागिन प्रार्थना कर घर कहलाई ? मगर तोहरे इके डाकूमन केर खोह बनाय दे हा |
\v 18    ई सुइन के पंडित आउर पुरोहितमन उके नाश करेक कर मौका खोजेक लगलयँ ; काकि उकर से डरात रहयँ, इकर लागिन कि सउब उकर उपदेश से ताजुब करोत रहयँ ||
\v 19    आउर रोज दिन साँझ होवोत ही ऊ नगर से बाहरे जात रेहे |
\v 20    फिर बिहाने जब उमन हुने से जात रहयँ तो उमन ऊ अंजीर केर गाछ के जाइर तक सुखाल देखलयँ |
\v 21    पतरस के ऊ गोइठ याइद आलक, आउर ऊ उकर से पूछलक, हे रब्बी, देख, ई अंजीर कर गाछ जेके तोंय सरपाय रेहिस सुइख जाए हे |
\v 22    यीशु उके जबाब देलक, कि परमेश्वर केर उपरे बिश्वास रख |
\v 23    मोंय तोहर से सच कहोत हों कि जे केऊ ई पहार से कही, कि तोंय उखाइड़ जा, आउर समुद्र में जाय पड़, आउर अपनमन में संदेह नी करी, बरन बिश्वास करी, कि जे कहोत हों ऊ होई जाई, तो उकर लागिन ओहे होवी |
\v 24    इकर लागिन मोंय तोहर से कहोत हों, कि जे कुछ तोहरे प्रार्थना काइर के माँगबा, तो बिश्वास काइर ले कि मिल जाहे, आउर तोर लागिन होई जाई |
\v 25    आउर जब तोंय ठड़ाय के प्रार्थना कराला, तो अगर तोर मन में केकरो बाटे से कोनों विरोध आहे, तो माफ करबा : इकर लागिन कि तोर स्वर्गीय आबा हों तोर अपराध माफ करी ||  
\v 26    [ आउर अगर तोंय माफ नी करबा तो तोहर आबा हों जे स्वर्ग में आहे, तोहर अपराध माफ नी करी | ]
\v 27    उमन फिर यरूशलेम में आलयँ, आउर जब ऊ मंदिर में घूमोत रेहे, तो पुरोहित आउर पंडितमन आउर पुरनिएमन उकर पासे आए के पूछेक लगलयँ |
\v 28    कि तोंय ई काम कोन अधिकार से करिस ला ? आउर ई अधिकार तोके केहर देई हे कि तोंय ई काम कर ?
\v 29    यीशु उकर से कहलक : मोय हों तोर से एक गोइठ पुछोत हो ; मोके जबाब दे : तो मोंय तोके बतामूँ कि ई काम कोन हक से करोना |
\v 30    यहुना कर बपतिस्मा का स्वर्ग बाटे से रेहे या आदमीमन कर बाटे से रेहे ? मोके जबाब दे |
\v 31    तब उमन आपस में विवाद करेक लगलयँ, कि अगर हमें कहोब कि स्वर्ग बाटे से तो ऊ कही : फिर तोहरे उकर बिश्वास काले नी करला ?  
\v 32    आउर अगर हमें कहोब, आदमीमन बाटे से तो आदमीमन कर डर आहे काकि सउब जानेन कि यहुन्ना सचमुच भविष्यवक्ता हेके |
\v 33    से उमन यीशु के जबाब देलयँ, कि हमें नी जानिल : यीशु उमन से कहलक, मोंय हो तोहरे के नी बतामूँ, ई काम कोन हक से करोना |       
\c 12
\p \v 1   फिर ऊ नमूना में उमन से बात करेक लगलक : कि केऊ आदमी दाख कर बारी लगालक, आउर उकर चइरो बाटे बाड़ा बाँधलक, आउर रस कर कुंड खोदलक, आउर गुम्मट बनालक, आउर किसानमन के उकर ठेका देई के परदेश चाइल गेलक |
\v 2   फिर ऊ फोर कर मौसम में ऊ किसानमन ठिन एक दास के भेजलक कि किसान से फार कर बाँटा लेई लेवोक |
\v 3   ले किन उमन उके धाइर के पिटलयँ आउर छूछा हाथ घुराय देलयँ|
\v 4   फिर ऊ एक आउर दास के उमन ठिन भेजलक आउर उमन उकर सिर फोइड़ डाललयँ आउर उकर बेइज्जत करलयँ |
\v 5   फिर ऊ आउर एक के भेजलक, आउर उमन उके माइर देलयँ  :तब ऊ आउर ढेइरमन के भेजलक : उमन में से उमन कई झन के पिटलयँ आउर कई झन के माइर देलयँ |
\v 6   अब एक हें झन बाइच रेहे, जे उकर दुलार बेटा रेहे ; आखरी में ऊ उखों उमन ठिन ई सोइच के भेललक कि उमन मोर बेटा कर आदर करबयँ |
\v 7   मगर ऊ किसान मन आपस में कहलयँ ; एहे तो वारिस हेके ; आवा,हमें उके माइर डालोब, तब मीरास हमर होई जाई |
\v 8   आउर उमन उके धाइर के माइर देलयँ, आउर दाख कर बारी कर बाहरे फेइक देलयँ |
\v 9   इकर लागिन दाख कर बारी कर मालिक का करी ? ऊ आए के ऊ किसानमन के नाश करी, आउर दाख कर बारी के आउरमन के दे देई |
\v 10    का तोर पवित्रशास्त्र में ई वचन नी पाइढ़ हा, कि जे पखना के  राजमिस्त्रीमन निकम्मा ठहरायँ रहयँ, ओहे कोना कर सिरा होई गेलक ?
\v 11    ई प्रभु बाटे से होलक, आउर हमर दृष्टी में अद्भुत आहे |
\v 12    तब उमन उके धरेक चहलयँ;काकि समइझ जाय रहयँ कि ऊ हमर बिरोध में ई नमूना काइह हे:मगर उमन आदमी मन से डरालयँ;आउर उके छोइड़ के चाइल गेलयँ ||
\v 13    तब उमन उके बात-बात में फसायक लागिन कई फरीसीमन आउर हेरोदियामन के उकर ठिन भेजलयँ |
\v 14    आउर उमन उकर से आए के कहलयँ ; हे गुरु, हम जानिल कि तोंय सच्चा हेकिस, आउर केकरो परवा नी करिस ; का कि तोंय आदमीमन केर मुँह देइख के बात नी करिस, मगर परमेश्वर कर डहर सच्चाई से बताइसला |
\v 15    तो का कैसर के मालगुजारी देक उचित आहे, कि निहीं ? हमरे देब या ना देब ? ऊ उमन केर कपटी जाइन के उमन से कहलक ; मोके काले परखोत हा ? एक दीनार मोर ठिन लाना, कि मोंय देखमूँ |
\v 16    उमन लेई लानलयँ, आउर ऊ उमन से कहलक ; ई मूर्ति आउर नाँव केकर हेके ?  उमन कहलयँ कैसर कर |
\v 17    यीशु उमन से कहलक ; जे कैसर कर हेके उके कैसर के, आउर जे परमेश्वर कर हेके उके परमेश्वर के देबा : तब उमन उकर उपरे ढेइर ताज्जुब करेक लगलयँ ||
\v 18    फिर सदूकी मन हों, जे कहोत रहयँ कि मोइर के जी उठेक है ही निहीं, उकर ठिन आए के पूछलयँ |
\v 19    कि हे गुरु, मूसा हमर लागिन लिख हे, कि अगर केकरो भाई बिना बेटा कर माइर जाई, आउर उकर पत्नी राइह जाई, तो उकर भाई उकर पत्नी के शादी काइर लेई आउर अपन भाई लागिन वंश उत्पन्न करी : सात भाई रहयँ |
\v 20    पहिला भाई शादी काइर के बिना संतान माइर गेलक |
\v 21    तब दूसरा भाई ऊ स्त्री के शादी करलक, आउर बिना संतान माइर गेलक : आउर तइसनेहें तीसरा भी करलक |
\v 22    आउर सातों मन से संतान नी होलयँ : सउब कर पीछे ऊ स्त्री हों मोइर गेलक |
\v 23    से जी उठी होले केकर पत्नी रेही ? का कि ऊ सातों मन कर पत्नी होई चुइक हे |
\v 24    यीशु उमन से कहलक ; का तोहरे ई कारण से भूइल में तो नी पाइड़ हा, कि तोहरे ना तो पवित्रशास्त्र ही के जानल, आउर ना परमेश्वर कर सामर्थ के |
\v 25    काकि जब उमन मोरल में से जी उठबयँ, तो उमन में शादी-बिहा नी होवी ; मगर स्वर्ग में दूत मन कर नई रहबयँ |
\v 26    मोरल में से जी उठेक कर बिषय में का तोहरे मूसा कर किताब में झाड़ी कर कहानी नी पाइढ़ हा, कि परमेश्वर उकर से कहलक, मोंय इब्राहीम कर परमेश्वर, आउर इसहाक कर परमेश्वर, आउर याकूब कर परमेश्वर हेकों ?
\v 27    परमेश्वर मोरोल मन कर निही, मगर जीवित मन कर परमेश्वर हेके : से तोहरे बड़का भूइल में पाइड़ हा ||
\v 28    आउर शास्त्री मन में से एक झन आए के उके विवाद करते सुनलक, आउर ई जाइन के कि ऊ उमन के बेस रीति से जबाब देलक ; उकर से पूछलक, सउब से मुध आज्ञा कोन हेके ?
\v 29    यीशु उके जबाब देलक, सउब आज्ञा मन में से ई मुध हेके : हे इस्राइल सुन ; प्रभु हमर परमेश्वर एक हे प्रभु आहे |
\v 30    आउर तोंय प्रभु अपन परमेश्वर से अपन सउब मन से आउर अपन सोभे प्राण से, आउर अपन सउब बुद्धि से, आउर अपन सउब ताकत से प्रेम रखबे |
\v 31    आउर दूसरी ई हेके, कि तोंय अपन पड़ोसी से अपन समान प्रेम रखबे : इकर से बड़का आउर केऊ आज्ञा नखे |
\v 32    पंडितमन उकर से कहलयँ ; हे गुरु, ढेइर बढ़िया ! तोंय सच कहले, कि ऊ एक हे आहे, आउर उके छोइड़ के आउर केऊ नखे |
\v 33    आउर उकर से सारे मन आउर सउब बुद्धि आउर सउब जीउ आउर सउब ताकत से प्रेम रखेक आउर पड़ोसी से अपन समान प्रेम रखेक, सउब होममन आउर बलिदानमन से बइढ़ के हेके |
\v 34    जब यीशु देखलक कि ऊ समझ से जबाब देई हे, तो उकर से कहलक ; तोंय परमेश्वर केर राइज से दूर नाखिस : आउर केखों फिर उकर से कुछ पुछेक कर साहस नी होलक ||
\v 35    फिर यीशु मंदिर में उपदेश करते हुए ई कहलक, पंडितमन काले कहेन, कि मसीह दाऊद कर बेटा हेके ?
\v 36    दाऊद अपने हें पवित्र आत्मा में होई के काइह हे, कि प्रभु ने मोर प्रभु से कहलक ; मोर दाहिने बाइठ, जब तक कि मोंय तोर बैरीमन के तोर पाँव कर पीढ़ा नी काइर देमूँ |
\v 37    दाऊद तो अपने हें उके प्रभु कहेला, फिर ऊ उकर बेटा कहाँ से ठहरलक ? आउर भीड़ कर आदमीमन खुशी से उकर सुनोत रहयँ ||
\v 38    ऊ अपन उपदेश में उमन से कहलक, पंडितमन से सावधान रहा, जे लंबा लुगा पिन्धते हुए बुलेक !
\v 39    आउर बाजारमन में नमस्कार, आउर प्रार्थना घर में मुध-मुध आसन चाहेन आउर जेवनार में मुध-मुध जगहों चाहेन |
\v 40    उमन विधवामन कर घरमन के खाय जायना, आउर दिखायक लागिन ठेइर समय तक प्रार्थना करते रहेना, इमन बगरा दंड पाबयँ ||
\v 41    आउर ऊ मंदिर कर भंडार केर आगे बइठ के देखोत रेहे, कि आदमी भंडार में का लेखे पैसा डालेन आउर ढेइर धनीमन ढेइर कुछ डाललयँ |
\v 42    एहे खन एक कंगाल विधवा आए के दुई दमड़िया, जे एक अधेले कर बराबर रहेल, डाललक |
\v 43    तलेक तब ऊ अपन चेलामन के अपन ठिन बुलाय के उमन से कहलक ; मोंय तोहर से सच कहोत हों, कि मंदिर कर भंडार में डालेकवाला मन में से ई कंगाल विधवा सउब से बगरा डाइल हे |
\v 44    काकि सउब अपन धन कि बढ़ती में से डाइल हयँ, मगर ई अपन घटी में से जे कुछ उकर रेहे, माने अपन सउब जीविका डाइल देहे ||
\c 13
\p \v 1   जब मंदिर से निकलोत रेहे, तो उकर चेलामन में से एक झन उकर से कहलक ; हे गुरु, देख कइसन-कइसन पखना आउर कइसन-कइसन भवन आहे |
\v 2   यीशु उकर से कहलक ; का तोंय ई बड़का-बड़का भवन देखोत हिस : हियाँ पखना हों बचाल नी रही जे गिराल नी जाई ||
\v 3   जब उ जैतून के पहार उपरे मंदिर केर आगे बैइठ रहे, तो पतरस आउर याकूब आउर यहुन्ना आउर अन्द्रियास अलगे जाए के उकर से पूछलयँ |
\v 4   कि हमरे के बताब कि ई गोइठ कहिया होवी ? आउर जब ई सउब गोइठ पूरी होवेक वाला रिहीं ऊ बेरा कर का चिन्हा होवी ?
\v 5   यीशु उमन से कहेक लगलक ; चौकस रहा कि केऊ तोहरे के ना भरमाबयँ |
\v 6   ढेइरमन मोर नाँव से आए के कहबयँ, कि मोय ओहे हेकों आउर ढेइरमन के भरमाबयँ  |                                     
\v 7   आउर जब तोहरे लड़ाईमन आउर लड़ाईमन कर गोइठ सुनबे :  तो ना घबराबा : का कि इकर होवेक जरुरी आहे ; मगर ऊ समय अंत नी होवी |
\v 8   काकि जाइत उपरे जाइत आउर राइज उपरे राइज चढ़ाई करी, आउर हर जगह भूकंप होवी, आउर अकाल होवी ; इ तो दु:खमन केर शरुवात हे होवी ||
\v 9   मगर तोहरे अपन विषय में चौकस रहबा ; काकिं आदमीमन तोके बड़का सभामन में जिम्मा देबयँ आउर तोंय पंचायतमन में पिटाय जाबा ; आउर मोर कारण हाकिममन आउर राजामन कर आगे ठड़ुवाल कराल जाबा ताकि उमन लागिन गवाही रही |
\v 10    लेकिन जरूरी आहे कि आगे सुसमाचार सउब जाइतमन में प्रचार कराल जाओक |
\v 11    जब उमन तोके लेई जाए के जिम्मा देबयँ, तो पहिले से चिंता ना करबे, कि मोंय का कहमूँ ; जे कुछ तोके ओहे समय बताल जाई ; ओहे के कहबे ; काकि बोलेक वाला तोंय निहीं, मगर पवित्र आत्मा हेके |
\v 12    आउर भाई के भाई, आबा के बेटा घात करेक लागिन जिम्मा देबयँ आउर छाउवा-पुतामन आयो-आबा कर विरोध में उइठ के उमन के मरुवाय डालबयँ |
\v 13    आउर मोर नांव कर लागिन सउब मन तोहरे से बैर करबयँ ; मगर जे आखरी तक धीरज धरी, उकरेहें उद्धार होवी ||
\v 14    से जब तोंय ऊ उजड़ायकवाला घृणित वस्तु के जहाँ उचित नखे हुवाँ ठड़ाल देखबे, (पढ़ेक वाला मन समइझ लेबयँ) तब जे यहूदिया में अहयँ, उमन पहार केर उपरे भाइग जबायँ |
\v 15    जे कोठा मन में आहे, ऊ अपन घर में कोनों लेगेक, ले नीचे ना उतरोक आउर ना भीतरे जाई |
\v 16    आउर जे खेत में आहे, ऊ अपन लुगा लेगेक लागिन पीछे ना घुरोक |
\v 17    ऊ दिन में जे गर्भवती आउर दूध पिलाते होवी, उमन लागिन हाय हाय !
\v 18    आउर प्रार्थना करोत रहा कि ई जाड़ दिन में ना होवी |                              
\v 19    काकि ऊ दिन एइसन क्लेश होवी, कि सृष्टि कर शुरू से हे जे परमेश्वर सिराइज हे एखन तक ना तो होई हे आउर ना कहियो होवी |
\v 20    आउर प्रभु ऊ दिनमन के नी घटातक, तो केऊ जीउ भी नी बचातयँ ; मगर ऊ चुनलमन कर कारण जेमन के ऊ चुइन हे, ऊ दिनमन के घटालक |
\v 21    ऊ बेरा अगर केऊ तोर से कही, देख, मसीह हिंयाँ आहे, या देख, हुवाँ आहे, तो बिश्वास ना करबे |
\v 22    काकि झूठल मसीह आउर झूठे भविष्यवक्ता उइठ ठड़ाबयँ आउर चिन्ह आउर अद्भुत काम दिखाबयँ,कि अगर होई सकी तो चुनाल मन के भी भरमाय देबयँ |
\v 23    मगर तोहरे चौकस रहबा : देखा, मोंय तोहर सउब गोइठ पाहिले से हे काइह दे हों ||  
\v 24    ऊ दिनमन में ऊ क्लेश कर बाद सूरज अँधेरा होई जाई, आउर चाँद इंजोत नी देई |
\v 25    आउर आकाश से तइरगण गिरेक लगबयँ : आउर आकाश कर शक्तिमन हिलाय जाई |
\v 26    जब आदमीमन मनुष्य कर बेटा के बड़का समार्थ आउर महिमा कर संग बादरीमन में आवोत देखबयँ |
\v 27    ऊ बेरा ऊ अपन दूत मन के भेइज के,दुनिया केर ई छोर से आकाश केर ऊ छोर तक चाइरो दिशा से अपन चुनल मन के जमा करी |  
\v 28    अंजीर केर गाछ से ई नमूना के सिखा ; जब उकर डाइर नरम होई जायल ; आउर पत्ताईमन निकलेग लागेल ; तो तोहरे जाइन लेवाला, कि गर्मी ऋतु नजदीक आहे |
\v 29    एहे रीति से जब तोंय ई गोइठमन के होते देखबे, तो जाइन ले, कि ऊ नजदीक आहे, वरन दुरा में ही आहे |
\v 30    मोंय तोर से सच कहोत हों, कि जब तक ई सउब गोइठ न होई लेई, तब तक ई आदमीमन जानोत नी रहबयँ |
\v 31    आकाश आउर संसार टाइल जाई, मगर मोर गोइठ कहियो नी टाली |
\v 32    ऊ दिन आउर उ बेरा केर विषय में केउ नी जानेन, न स्वर्ग कर दूत आउर न बेटा ; मगर केवल पिता |
\v 33    देखो, जागबा आउर प्रार्थना करते रहबा ; काकि तोहरे नी जानबा कि उ समय कहिया आवी |
\v 34    ई उ आदमी कर दशा जइसन आहे जे परदेस जायक बेरा अपन घर के छोइड़ जाई, आउर अपन दासमन के अधिकार देई : आउर हर एक झन के उकर काम जताय दे, आउर द्वारपाल के जागते रहेक कर आज्ञा देई |
\v 35    इकर लागिन जागते रहा ; काकि तोहरे नी जानल कि घर कर मालिक कब आवी, साँझ के या आधी राइत के, या मुरगा केर बांग देवेक कर समय या बिहाने के |    
\v 36    एइसन ना होवी कि उ अचानक आए के तोके सुताल पावी |
\v 37    आउर जे मोंय तोर से कहोत हों ओहे साउब से कहोत हों, जागते रहा ||
\c 14
\p \v 1   दो दिन के बाद फसह आउर अखमीरी रोटी कर परब होवेक वाला रेहे : आउर महापुरोहित आउर पंडितमन इ गोइठ केर खोज में रेहयँ कि कइसन छल से धाइर के मार डालोब |
\v 2   मगर कहोत रहयँ कि, परब कर दिन निहीं, कहीं एइसन ना होवी कि, आदमीमन में बालवा मची ||
\v 3   जब ऊ बैतनिय्याह में शमौन कोढ़ी केर घर में भोजन करेक बइठ रेहे तब एक स्त्री संगमरमर कर बासन में जटामांसी कर ढेइर दामी शुद्ध इत्र लेई अलक ; आउर बसन के तोइड़ के इत्र के उकर सिर उपरे डाइल देलक |
\v 4   मगर केऊ-केऊ अपनमन में रिसियाय के कहेक लगलयँ, ई इत्र के काले सत्यनाश कराल गेलक ?
\v 5   काकि ई इत्र तो तीन सौ दीनार से बागरा दाम में बेइच के कंगालमन के बाइट जाय सकोत रेहे, आउर उमन उके झिड़केक लगलयँ |
\v 6   यीशु कहलक, उके छोइड़ देवा ; उके काले सतात हा ? ऊ तो मोर संगे भलाई काइर हे |
\v 7   कंगाल तोहर संगे सउब घरी रहेन : आउर तोंय जब चाहबे तब उमन से भलाई काइर साकला ; मगर मोंय तोहर सगं हर घरी नी रहमूँ |
\v 8   जे कुछ ऊ काइर सकलक, ऊ करलक ; ऊ मोर गड़ाय जायेक कर तैयारी में पाहिले से मोर गतार उपरे इत्र मइल हे |
\v 9   मोंय तोर से सच कहोत हों, कि समूचा दुनिया में जहाँ-कहाँ सुसमाचार प्रचार कराल जाई, हुवा उकर ई काम कर चर्चा भी उकर याइद में कराल जाई |
\v 10    तब यहूदा इस्करियोती जे बारह चेलामन में से एक रेहे, महापुरोहितमन ठिन गेलक, कि उके उमन कर हाथ धरुवाय देई |
\v 11    उमन ई सुइन के खु:श होलयँ, आउर उके रूपया देक स्वीकार करलयँ, आउर ई मौका खोजेक लगलयँ कि उके कोनों लेखे धरुवाय देई |
\v 12    अखमीरी रोटी कर परब कर पाहिले दिन, जेकर में उमन फसल कर बलिदान करोत रहयँ, उकर चेलामन उकर से पुछलयँ, तोंय कहाँ चाहोत हिस् कि, हमें जायके तोंर लागिन फसल खाय कर तैयारी करोब ?
\v 13    ऊ अपन चेलामन में से दुई झन के ई काइह के भेजलक, कि नगर में जावा, आउर एक आदमी पानी कर घड़ा उठाल मिली, उकर पीछे होई लेवा |
\v 14    आउर ऊ जे घर में जाई, ऊ घर कर मालिक से कहबा; गुरु कहोत हे, कि मोर पाहुनाई कर घर जेकर में मोंय अपन चेलामन कर संगे फसह खामुँ कहाँ आहे ?
\v 15    उ तोहरे के एक साजी-सजाल, आउर तैयार करल वाला बड़का अटारी देखाय देई, हुवाँ हमर लागिन तैयार करा |
\v 16    से चेलामन, तो निकाइल के नगर में आलयँ आउर फसह तैयार करलयँ ||
\v 17    जब सांझ होलक, तों उ बारहों चेलामन कर संग आलक |
\v 18    जब उमन बैइठ के भोजन करोत रहयँ, तो यीशु कहलक ; मोंय तोहरे से सच कहोत हों, कि तोहोर में से एक, जे मोर संगे भोजन करोत हे, मोके पकड़वाई |
\v 19    उमन केर उपरे उदासी छाय गेलक आउर उमन एक-एक काइर के उकर से कहेक लगलयँ ; का ऊ मोंय हेको ?
\v 20    ऊ उमन से कहलक, ऊ बारहों में से एक हेके, जे मोर संगे थरिया में हाथ डलोत हे |
\v 21    काकि आदमी कर बेटा तो, जइसन उकर विषय में लिखल नी होतक, उकर लागिन भला होतक ||
\v 22    आउर जब उमन खात हे रहयँ तो उ रोटी लेगलक, आउर आशीष मांइग के तोड़लक, आउर उमन के देलक, आउर कहलक, लेवा, ई मोर गतर हेके |
\v 23    फिर ऊ कटोरा लेई के धन्यवाद करलक, आउर उमन के देलक ; आउर उ सउब मन उकर में से पिलायँ |
\v 24    आउर ऊ उमन से कहलक, ई वाचा कर ऊ लहू हेके, जे ढेइर मन लागिन बोहाय जाएला |
\v 25    मोंय तोहरे से सच कहोत हों, कि दाखरस कर रस ऊ दिन तक फिर कहियो नी पीमूँ, जब तक परमेश्वर कर राइज में नांवा नी पीमूँ ||   
\v 26     फिर उमन भजन गाए के बाहरे जैतून कर पहार उपरे गेलयँ ||
\v 27    तब यीशु उमन से कहलक ; तोहरे सउब ठोकर खाबा, काकि लिखाल आहे, कि मोंय रखवाला के मारमूँ, आउर भेड़ तित्तर-बित्तर होई जबायँ |
\v 28    मगर मोंय अपन जी उठेक कर बाद तोहरे से पाहिले गलील में जामूँ |
\v 29    पतरस उकर से कहलक ; अगर सउब ठोकर खाब तो खाब, मगर मोंय ठोकर नी खामूँ |
\v 30    यीशु उकर से कहलक ; मोंय तोर से सच कहोत हों, कि आइज हे एहे राइत के मुरगा केर दूई बार बांग देवेक से पाहिले तोंय तीन बार मोर से मुकाइर जाबे |
\v 31    मगर ऊ आउर हे जोर देई के कहलक, अगर मोके तोर से मोरेक भी पड़ी तो भी तोर इंकार कभी नी करमूँ : एहे लेखे आउर सउबमन कहलयँ ||
\v 32    फिर उमन गतसमने नाँव कर एक जगह में आलयँ ; आउर ऊ अपन चेलामन से कहलक, हिंयाँ बैठाल रहा, जब तक मोंय प्रार्थना करमूँ |
\v 33    आउर ऊ पतरस आउर याकूब आउर यूहन्ना के अपन संगे लेई गेलक : आउर ढेइर हें अधीर आउर व्याकूल होवेक लगलक |
\v 34    आउर उमन से कहेक लगलक ; मोर मन ढेइर उदास आहे, हिंयाँ तक कि मोरेक वाला आहों : तोहरे हिंयाँ रुका, आउर जागते रहा |
\v 35    आउर ऊ कटिक आगे बढ़लक, आउर भूई उपरे गिर के प्रार्थना करेक लगलक, कि अगर होई सकी तो ई घड़ी मोर उपरे से टाइल जाओक |
\v 36    आउर कहलक, हे अब्बा, हे पिता, तोर से सउब कुछ होई साकेल ; इ कटोरा के मोर ठिन से हटाय ले : तोभी जइसन मोंय चाहोंन वइसन निहीं, मगर जे तोंय चाहबे ओहे होवोक |
\v 37    फिर उ आलक, आउर उमन के सुतल पाय के पतरस से कहलक ; हे शौमन तोंय सुतोत हिस ? का तोंय एक घड़ी हों नी जाइग साकिस ?
\v 38    जागते आउर बिनती करते रह कि तोंय परीक्षा में ना पड़बा : आत्मा तो तैयार आहे, मगर शरीर कमजोर आहे |
\v 39    आउर उ फिर चाइल गेलक, आउर ओहे बात काइह के प्रार्थना करलक |
\v 40    आउर फिर आए के उमन के सुतल पालक, काकि उमनक आँइख नींद से भारल रेहे ; आउर नी जनोत रहयँ कि उके का उत्तर देब |
\v 41    फिर तीसरी बार आए के उमन से कहलक ; अब सुतल रहा आउर आराम करा, बस, समय आए चुइक हे ; देखा आदमीमन कर बेटा, पापीमन केर हाथे धारुवाल जाई |
\v 42    उठा,चला: देखा, मोके धारुवायक वाला पासे आय पोहोइच हे ||
\v 43    उ ई कहते हें रेहे, यहूदा जे बारहों में से एक रेहे, अपन संग महापुरोहितमन आउर पंडितमन आउर पुरनियामन बाटे से एक बड़का भीड़ तलवारमन आउर लाठीमन लेई के तुरते आए पोहोंइचलयँ  |
\v 44    आउर उके धारुवायक वाला उमन के ई बताय देई रेहे, कि जेके मोंय चुमबूँ ओहे हेके, उके धाइर के जतनाय के लेई जाबा |
\v 45    आउर उ आलक, आउर तुरते उकर ठिन जाए के कहलक ; हे रब्बी आउर उके ढेइर चुमलक |
\v 46    तलेक उमन उकर उपरे हाथ डाइल के उके धाइर लेलयँ |
\v 47    उकर में से जे पासे ठड़ाय रेहे, एक झन तलवार खीच के महापुरोहित केर दास केर उपरे चलालक, आउर उकर कान उड़ाय देलक |
\v 48    यीशु उमन से कहलक ; का तोहरे डाकू जाइन के मोके धारेक लागिन तलवेइरमन आउर लाठीमन लेई के निकाइल हा  ?
\v 49    मोंय तो हर दिन मंदिर में तोहरे संग राइह के उपदेश देवोत रहों, आउर तब तोहरे मोके नी धारला : मगर ई इकर लागिन होई हे कि पवित्र शास्त्र कर गोइठ पुरा होवोक |
\v 50    तलेक सउब चेलामन यीशु के छोइड़ के भाइग गेलयँ |
\v 51    आउर एक जवान अपन नंगा गतार के उपरे चादर ओइड़ के उकर पाछे होई लेलक ; आउर आदमीमन उके धारलयँ |
\v 52    मगर उ चादर के छोइड़ के नंगा भाइग गेलक ||
\v 53    फिर उमन यीशु के महापुरोहित ठिन लेई गेलयँ ; आउर सउब महापुरोहित आउरपुरनिए आउर पंडित उकर ठिन जमा होई गेलयँ |
\v 54    पतरस दुरे दूर से उकर पाछे-पाछे महापुरोहित कर आँगन तक गेलक, आउर सिपाहीमन कर संगे बइठ के आइग तापेक लगलग |
\v 55    महापूरोहित आउर सउब महासभा यीशु के माइर डालेक लागिन उकर विरोध में गवाही कर खोज में रहयँ, मगर नी मिललक |
\v 56    काकि ढेइरमन उकर विरोध में झूठी गवाही देई रहयँ, मगर उमनक गवाही एक जइसन नी रेहे |
\v 57    तलेक कितनो झन उइठ के उकर उपरे झूठी गवाही देलयँ |
\v 58    कि हमें इके ई कहते सुइन ही कि मोंय ई हाथ कर बनाल मंदिर के गिराय देमूँ, आउर तीन दिन में दूसरा बनामूँ, जे हाथ से नी बनाल रही |
\v 59    इकर में हों उमनक गवाही एक जइसन नी निकललक |
\v 60    तब महापुरोहित बीच में ठड़ाय के यीशु से पूछलक ; कि तोंय कोनों जबाब नी देत हिस ? ई मन तोर विरोध में का गवाही देत हयँ ?
\v 61    मगर ऊ चुप रहलक, आउर कुछो जबाब नी देलक : महापुरोहित उकर से फिर पुछलक, का तोंय ऊ परम प्रधान कर बेटा मसीह हेकिस ?
\v 62    यीशु कहलक ; हाँ मोंय हेकों : आउर तोहरे आदमी कर बेटा के सर्वशाक्तिमन कर दाहिना बाटे बइठल, आउर आकाश केर बादरी संगे आते देखबा |
\v 63    तब महापुरुहित अपन लुगा फाइड़ के कहलक ; अब हमरे के गवाहमन केर आउर का दरकार आहे ?        
\v 64    तोहरे ई निंदा सुनला : तोहर का राय आहे ? उमन सउब कहलयँ, ऊ मरल जाएक केर लायक आहे |
\v 65    तब केऊ तो उकर उपरे थुकेक, आउर केऊ उकर मुहँ ढाँपेक आउर उके घुँसा मारेक, आउर उकर से कहेक लगलयँ, कि भविष्यवाणी कर : आउर सिपाहीमन उके लेई के थप्पड़ मरलायँ |
\v 66    जब पतरस नीचे आंगन में रेहे, तो महापुरोहित केर धांगरिनमन में से एक झन हुवाँ आलक |
\v 67    आउर पतरस के आइग तापते देइख के उकर उपरे तकटकी लगाय के देखलक आउर कहेक लगलक, तोंय हों तों उ नासरी यीशु केर संग रेहिस |
\v 68    उ मुकाइर गेलक, आउर कहलक, कि मोंय तो नी जानोन आउर नी समझोत हों कि तोंय का कहोत हिस : फिर उ बाहरे डेवढ़ी में गेलक ; आउर मुरगा बांग देलक |
\v 69    उ धांगरिन उके देइख के उमन से जे पासे ठड़ाय रहयँ, फिर कहेक लगलक, ई उमन में से एक हेके |
\v 70    मगर उ फिर मुकाइर गेलक आउर थोरेक देरी बाद उमन जे पासे ठड़ाय रहयँ फिर पतरस से कहलयँ ; निश्चय तोंय उमन में से एक हेकिस ; काकि तोंय गलीली हों हेकिस |
\v 71    तलेक ऊ धिक्कार देवेक आउर कसम खायक लगलक, कि मोंय ऊ आदमी के, जेकर तोहरे गोइठियात हा, नी जानोन |
\v 72    तलेक तुरते दूसरी बार मुरगा बांग देलक : पतरस के उ गोइठ जे यीशु उकर से काइह रेहे याइद आलक, कि मुरगा केर दूई बार बांग देवक से पहिले तोंय तीन बार मोइर इंकार करबे : उ ई गोइठ के सोइच के कांदेक लगलक |
\c 15
\p \v 1   आउर बिहाने होवोत हें तुरते महापुरोहितमन, पुरनियमन आउर पंडितमन, बरन सउब महासभा सलाह काइर के यीशु के बंधुवालयँ, आउर उके लेई जाए के पीलातुस केर हाथ सोंइप देलयँ |
\v 2   आउर पीलातुस उकर से पुछलक, का तोंय यहूदीमन कर राजा हेकिस ? उ उके जबाब देलक ; कि तोंय हें कहोत हिस |
\v 3   आउर महापुरोहित उकर उपरे ढेइर गोइठमन कर दोष लागत रहयँ |                    
\v 4   पीलातुस उकर से फिर पुछलक, का तोंय कुछ जवाब नी देत हिस देख, इमन तोर उपरे कितना गोइठमन कर दोष लगात हयँ |
\v 5   यीशु फिर कुछ जवाब नी देलक ; हिंयाँ तक कि पीलातुस के बड़का ताजुब होलक |
\v 6   आउर ऊ, उ परब में केऊ एक बंधुवामन के जेके उमन चहेना, उकर लागिन छोइड़ देत रेहे |
\v 7   आउर बरअब्बा नाम कर एक आदमी ऊ बलवाइयामन संगे बंधुवा रेहे, जेमन बलवे में हत्या काइर रहयँ |
\v 8   आउर भीड़ उपरे जाए के उकर से बिनती करेक लगलक, कि जइसन तोंय हमारे लागिन करते अवोत हिस तइसनेहें कर |
\v 9   पीलातुस उमन के जवाब देलक, का तोहरे चहोत हा, कि मोंय  तोहर लागिन यहूदियामन कर राजा के छोइड़ देमूँ ?
\v 10    काकि उ जानोत रेहे, कि महापुरोहितमन उके हिसिंगा से धरुवाय रहयँ |
\v 11    मगर पुरोहितमन आदमीमन के उकसालयँ, कि ऊ बरअब्बा के हें उमन लागिन छोइड़ देवोक |
\v 12    ई सुइन के पीलातुस उमन से फिर पुछलक ; तो जेके तोहरे यहूदियामन कर राजा कहोत हा, उके मोंय का करमूँ ? उमन फिर चिल्लालयँ, कि उके क्रूस उपरे चढ़ाय दे |
\v 13    पीलातुस उमन से लहलक ; का ले, ई का बुराई काइर हे ?
\v 14    मगर उमन आउर हें चिल्लालयँ, कि उके क्रूस उपरे चढ़ाए दे |
\v 15    तब पीलातुस भीड़ के खुश करेक कर इच्छा से, बरअब्बा के उमन लागिन छोइड़ देलक, आउर यीशु के कोड़ा लगवयँ के सोंइप देलक, कि क्रूस उपरे चढ़ाल जाओक |
\v 16    आउर सिपाहीमन उके महल केर भीतरे केर आगंन में लेई गेलयँ जे प्रीटोरियुन कहल जाएल, आउर सउब पलटन के बुलाय लानलयँ |
\v 17    आउर उमन उके बैंजानी लुगा पिन्धालय आउर काँटा कर मुकुट गुंइथ के उकर सिर उपरे रखलयँ |
\v 18    आउर ई काइह उके जोहार करेक लागलयँ, कि यहूदीमन कर राजा, जोहार !
\v 19    आउर उमन उकर सिर उपरे ठेंगा मारेन, आउर उकर में थूकेन, आउर घुटना टेइक के उके जोहार करते रहलयँ |
\v 20    आउर जब उमन उकर मजाक काइर चुकलयँ, तो उकर उपरे से बैंजानी लुगा उतराय के उकरे लुगा पिन्धालयँ ; आउर तब उके क्रूस उपरे चढ़ायक लागिन बाहरे लेई गेलयँ ||
\v 21    आउर सिकंदर आउर रुपुस कर आबा शौमन नाँव कर एक कुरेनी आदमी, जे गाँव से अवोत रेहे हूने से निकललक ; उमन उके बेगार में धरलयँ, कि उकर क्रूस उठाय के चलोक |
\v 22    आउर उमन उके गुलगुता नाँव कर जगह में जेकर अर्थ खोपड़ी कर जगह हेके लानलयँ |
\v 23    आउर उके पित्त मिलाल वाला दाखरस देवेक लगलयँ, मगर ऊ नी लेलक |
\v 24    तब उमन उके क्रूस उपरे चढ़ालयँ, आउर उकर लुगामन केर उपरे चिठ्ठीमन डाइल के, कि के-के का मिली, उमन लुगा बाँइट लेलयँ |
\v 25    आउर पहर दिन चढ़ाल रेहे, जब उमन उके क्रूस उपरे चढ़ालयँ |   
\v 26 "   आउर उकर दोषपत्र लिख के उकर उपरे लागल देवल गेलक कि ""यहूदिया मन कर राजा"" |"
\v 27    आउर उमन उकर संगे दुई झन डाकू, एक उकर दाहिना बाटे आउर एक उकर बयाँ बाटे क्रूस उपरे चढ़ालयँ |
\v 28    [ तब धर्म शास्त्र कर ऊ वचन कि ऊ अपराधीमन कर संगे गिनाय गेलक, पूरा होलक | ]
\v 29    आउर डहर में जाएक वालामन सिर हिलाय-हिलाय के आउर ई काइह के उकर निंदा करोत रहयँ, कि वाह ! मंदिर के गिरायक वाला, आउर तीन दिन में बनायक वाला ! क्रूस से उतइर के अपने-आप के बचाय ले |
\v 30    एहें लेखे से महापुरोहीत हों पंडितमन समेत,
\v 31    आपस में मजाक से कहोत रहयँ, कि ई आउर मन के बचालक, आउर अपने के नी बचाय साकेला |
\v 32    इस्राइल कर राजा मसीह अब क्रूस से उताइर आवोक कि हमरे देइख के विश्वास करोब : आउर जे उकर संगे क्रूसमन में चढ़ाल जाय रहयँ, ओहो मन उकर निंदा करोत रहयँ |
\v 33    आउर दूई पहर होयक कर बेरा स उब देश में अंधार छाय गेलक ; आउर तीसरा पहर तक रहलक |
\v 34    तीसरा पहर के यीशु बड़का जोर शब्द से पुकाइर के कहलक, इलोई, इलोई, लमा शबकतनी ? जेकर अर्थ ई हेके ; हे मोर परमेश्वर, हे मोर परमेश्वर, तोंय मोके काले छोइड़ देले ?
\v 35    जे पासे ठड़ाल रहयँ, उमन में से कितना झन ई सुइन के कहलयँ : देखा, ई एलिय्याह के हकात हे |
\v 36    आउर एक झन कूइद के पाइन सोखा के सिरका में डूबालक, आउर ठेंगा में राइख के उके चुसवालक ; आउर कहलक, रुइक जा, देखोब, कि एलिय्याह उके उतरायक लागिन आवेल कि निहीं |
\v 37    तब यीशु बोड़ शब्द से चिल्लाय के जीउ छोइड़ देलक |
\v 38    आउर मंदिर कर परदा उपरे से नीचे तक फाइट के दुई टुकड़ा होई गेलक |
\v 39    जे सूबेदार उकर सामने ठड़ाय रहयँ, जब उके एइसन चिल्लाय के जीउ छोड़ते हुए देखलयँ, तो उमन कहलयँ सचमुच ई आदमी, परमेश्वर कर बेटा रेहे |
\v 40    कई जनानामन हों दूर से देखोत रहयँ : उमन में मरियम मगदलीनी आउर आउर छोट याकूब कर आउर योसेस कर आयो मरियम आउर शालोमी रहयँ |
\v 41    जब ऊ गलील में रेहे, तो ईमन उकर पीछे होई लेवोत रहयँ आउर उकर सेवा सत्कार करोत रहयँ ; आउर हों ढेइर जनानामन रहयँ जे उकर संगे यरूशलेम में आए रहयँ ||
\v 42    जब साँझ होई गेलक, तो इकर लागिन कि तैयारी कर दिन रेहे, जे आराम कर दिन से एक दिन आगे होवेला |
\v 43    अरिमतिया कर रहेक वाला यूसुफ आलक, जे नामी मंत्री आउर खुद हें परमेश्वर कर राइज कर बाट जोहोत रेहे ; ऊ साहस काइर के पीलातुस कर पासे गेलक आउर यीशु कर लोथ माँगलक |
\v 44    पीलातुस ताजुब करलक,कि ऊ एतना जल्दी मोइर गेलक ; आउर सूबेदार के बुलाय के पुछलक, कि का उकर मोरल देर होलक ?
\v 45    से जब सूबेदार कर द्वारा हाल जाइन लेलक, तो लोथ के यूसुफ के दिलाय देला |
\v 46    तब ऊ एक पतला चादर किनलक, आउर लोथ के उतराय के ऊ चादर में लपेटलक, आउर एक कब्र में जे चट्टाइन में खोइद रहयँ रखलक, आउर कब्र कर दुरा में एक पखना लुढ़काय देलक |
\v 47    आउर मरियम, मगदलीनी आउर योसेस कर आयो माता मरियम देखोत रहयँ कि ऊ कहाँ रखाल जाय हे||
\c 16
\p \v 1   जब आराम कर दिन बीत गेलक, तो मरियम, मगदलीनी आउर याकूब कर आयो मरियम आउर शलोमी सुगन्धित चींजमन किन लानलयँ, आउर आए के उकर उपरे लगालयँ |
\v 2   आउर सप्ताह कर पाहिला दिन बोड़ बिहान जब बेइर निकाइल हें रेहे, उमन कब्र ठिन आलयँ |
\v 3   आउर आपस में कहोत रहयँ, कि हमर लागिन कब्र कर पखना के केहर हटाई ?
\v 4   जब उमन आँइख उठालयँ तो देखल यँ कि पखना लुढ़काल आहे ! काकि ऊ ढेइर हें बोड़ रेहे |
\v 5   आउर कब्र कर भीतरे जाए के, उमन एक जवान के चरका लुगा पिंधाल दाहिने बाटे बइठल देखलयँ, आउर ढेइर चकित होलयँ |
\v 6   ऊ उमन से कहलक,चकित ना होवा,तोहरे यीशु नासरी के, जेके क्रूस उपरे चढ़ाल जाय रेहे, खोजोत हा : ऊ जी उइठ हे ; हिंयाँ नखे ; देखा, एहे ऊ जगह हेके, जहाँ उमन उके राइख रहयँ |
\v 7   मगर तोहरे जावा, आउर उकर चेलामन आउर पतरस से कहा, कि ऊ तोहरे से पहिले गलील जाई ; जइसन ऊ तोहरे से काइह रेहे, तोहरे हूँवाय उके देखबा |
\v 8   आउर उमन निकाइल के कब्र से भाइग गेलयँ ; काकि कपकपी आउर घबराहट उमन केर उपरे छाय जाए रेहे आउर उमन केकरो से कुछो नी कहलयँ, काकि डरात रहयँ ||
\v 9   सप्ताह कर पहिला दिन बिहाने होते हें ऊ जी उइठ के पहिले-पहिले मरियम मगदलीनी के जेकर में से ऊ सात बुरी आत्मा मन के निकलय रेहे, दिखाई देलक |
\v 10    ऊ जाए के उकर संगमन के जे शोक में डूइब रहयँ आउर कांदोत रहयँ, खबर देलक |
\v 11    आउर उमन ई सुइन के कि ऊ जीवते आहे ऊ उके देइख हें, बिश्वास नी करलयँ ||
\v 12    इकर बाद ऊ दूसर रूप में उमन में से दुई झन के जब उमन गांव बाटे जात रहयँ, दिखाई देलक |
\v 13    उमन हों जाए के आउरमन के खबर सुनालयँ, मगर उमन उमनक के हों बिश्वास नी करलयँ ||
\v 14    पाछे ऊ उ ग्यारहों झन के हों, जब उमन खायक बइठ रहयँ दिखाई देलक, आउर उमनक  अबिश्वास आउर मन कर कठोरता केर उपरे उलाहना देलक, काकि जेमन उकर जी उठेक कर बाद उके देइख रहयँ, ईमन, उमनक बिश्वास नी काइर रहयँ |
\v 15     आउर ऊ उमन से कहलक, तोहरे समूचा दुनिया में जाए के समूचा सृष्टि कर आदमीमन के सुसमाचार कर प्रचार करा |
\v 16    जे बिश्वास करी आउर बपतिस्मा लेवी उकरे उद्धार होवी, मगर जे बिश्वास नी करी ऊ दोषी ठहराल जाई |
\v 17    आउर बिश्वास करेक वालामन में ई चिन्ह होवी कि उमन मोर नांव से बुरी आत्मामन के निकलाबयँ |
\v 18    नवाँ-नवाँ भाषा बोलबयँ, साँपमन के उठाय लेबयँ, आउर अगर उमन नाशक चींजमन के हों पी जबायँ तो भी उमनक कुछ हानि नी होवी, उमन बीमरियामन कर उपरे हाथ रखबयँ, आउर उमन ठिक होई जबायँ ||
\v 19    निदान प्रभु यीशु उमन से गोठियक कर बाद स्वर्ग में उठाय लेवल गेलक | आउर परमेश्वर कर दहिने बाटे बैइठ गेलक |
\v 20    आउर उमन निकाइल के हर जगह प्रचार करलयँ, आउर प्रभु उमन कर संगे काम करते रहलक, आउर ऊ चिन्हमन कर द्वारा जे साथ-साथ होवोत रेहे वचन के, मजबूत करते रहलक | आमीन || 
