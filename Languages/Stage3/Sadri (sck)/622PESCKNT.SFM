\id 2PE
  \ide UTF-8 
\rem Copyright Information: Creative Commons Attribution-ShareAlike 4.0 License 
\h  2 पतरस
\toc1  2 पतरस
\toc2  2 पतरस
\mt1  2 Peter
\mt1 2 पतरस
\c 1
\p \v 1   शमौन पतरस केर बाटे से जे यीशु मसीह केर दास आउर प्रेरित हेके, उ आदमी मन केर नाँव जे मन हमर परमेश्वर आउर उध्दारकर्ता यीशु मसीह केर धार्मिकता से हमर जइसन दामी विश्वास पाए हयँ |
\v 2   परमेश्वर केर आउर हमर प्रभु यीशु केर पहिचान केर द्वारा अनुग्रह आउर शांति तोहर में भरपूरी से बढ़ते जाओक |
\v 3   काकि उकर ईश्वरीय सामर्थ सउब कुछ जे जीवन आउर भक्ति से संबंध रखेला, हमरे के ओहे चिन्हल द्वारा देई हे, जे हमरे के अपन हें महिमा आउर बेस गुण केर मोताबिक बुलाए हे |
\v 4   जे मनक द्वारा ऊ हमरे के दामी आउर ढेइर हें बड़का प्रतिज्ञा मन देई हे : होले इमनक द्वारा तोहरे उ कचरा से छुइट के जे दुनिया में बुरा लालसा मन से होवेला, ईश्वरीय स्वभाव केर सहभागी होई जावा |
\v 5   आउर एहे कारण तोहरे सउब रकम केर कोशिश काइर के, अपन विश्वास ऊपरे सद्गुण आउर बेस गुण ऊपरे समइझ !
\v 6   आउर समइझ ऊपरे मनदबाई आउर मनदबाई ऊपरे धीरज आउर धीरज ऊपरे भक्ति |
\v 7   आउर भक्ति ऊपरे भाई चारा केर प्रेम, आउर भाई चारा केर प्रेम ऊपरे प्रेम बढ़ाते जावा |
\v 8   काकि अगर इ गोइठ मन तोहर में बनाल रही, आउर बढ़ते जाई, तो तोहरे के हमर प्रभु यीशु मसीह केर चिन्हेक में बेकार आउर निष्फल नी होवेक देवी |
\v 9   आउर जेकर में इ गोइठ मन नखें, ऊ अंधरा हेके, आउर धुँधला देखेला, आउर अपन पुरना समय केर पाप मन से धोवाए के शुध्द होवेक ले भूइल जाए हे |
\v 10    इ कारण हे भाई मन, अपन बुलाल जाएक, आउर चुइन लेवल जाएक के भरपूरी करेक केर भली-भांति कोशिश करते जावा, काकि अगर एइसन करबा, तो कहियो हें ठोकर नी खाबा |
\v 11    वरन इ रीति से तोहरे हमर प्रभु आउर उध्दारकर्ता यीशु मसीह केर अनंत राइज में बड़का आदर केर संगे ढूँकेक पारबा ||
\v 12    इ लागिन तोहरे इ गोइठ मन के जनाला, आउर जे सच केर वचन तोहरे के मिल हे, उकर में बनाल रहाला, तेउले मोंय तोहरे के इ गोइठ मन केर याइद देवेक ले सउब खन तैयार रहमूँ |
\v 13    आउर मोंय इ अपन लागिन उचित समझोना कि जब तक मोंय इ डेरा में अहों, तब तक तोहरे के याइद दिलाए-दिलाए के उभरोत रहमूँ |
\v 14    काकि इ जनोना, कि मसीह केर वचन केर मोताबिक मोर डेरा केर गिराए जाएक केर बेरा जल्दी आवेकवाला आहे |
\v 15    इ लागिन मोंय एइसन कोशिश करमूँ कि मोर जाएक केर पाछे तोहरे इ सउब गोइठ मन के सउबखन याइद करेक पारा  ||
\v 16    काकि जब हमरे तोहरे के अपन प्रभु यीशु मसीह केर सामर्थ केर आउर आवेक केर समाचार देई रेही तो ऊ चालाकी से गढ़ल कहानी मन के नी गोड़ियाए रेहे वरन हमरे खुद हें उकर प्रताप के देइख रेही |
\v 17    कि ऊ परमेश्वर आबा से आदर आउर महिमा पालक जब ऊ प्रतापमय महिमा में से इ आवाज आलक कि इ मोर दुलारू बेटा हेके, जेकर से मोंय खुश अहों
\v 18    आउर जब हमरे उकर संगे पवित्र पहार ऊपरे रेही, तो स्वर्ग से इ गोइठ के आते सुनली |
\v 19    आउर हमर ठिन जे भविष्यवक्ता मन केर वचन आहे, उ इ घटना से पोक्ता ठहरलक आउर तोहरे इ इच्छा कराला जे इ समइझ के उकर ऊपरे ध्यान कराला, कि ऊ एक दीया हेके, जे अंधरिया ठाँव में उ बेरा तक इंजोत देते रहेला जब तक कि बिहाने नी होवेल, आउर बिहान केर ताइरगन तोहर ह्रदय में नी चमइक उठी |
\v 20    मगर पहिले इ जाइन लेवा कि पवित्र शास्त्र केर कोनों वे भविष्यवाणी केकरो केर अपन हें विचार केर मोताबिक पूरा नी होवेल |
\v 21    काकि कोनों वे भविष्यवाणी आदमी केर इच्छा से कहियो नी होलक मगर भक्त आदमी पवित्र आत्मा केर द्वारा उभराल जाएक से परमेश्वर बाटे से कहोत रेहे ||
\c 2
\p \v 1   आउर जे लेखे से उ आदमी मन में झूठा भविष्यवक्ता रहयँ ओहे लेखे से तोहर में हों झूठा उपदेशक होबयँ, जे नाश करइया पाखंड मन केर उद्घाटन लुइक-लुइक के करबयँ आउर उ मालिक केर जे उमन के कीन लेई हे इंकार करबयँ आउर खुद के जल्दी विनाश में डाइल देबयँ |
\v 2   आउर ढेइर मन उमनक नियर लुचपन | जेकर कारण सच्चाई केर डहर केर निंदा करल जाई |
\v 3   आउर उमन लोभ लागिन गोइठमन के बनाए के तोहरे के अपन लाभ केर कारण बनाबयँ, आउर जे दंड केर आज्ञा उमनक ऊपरे पहिले से होई चुइक हे, उकर आवेक में कोनों वे देरी नखें, आउर उमनक विनाश ऊँघेला निहीं |
\v 4   काकि जब परमेश्वर उ स्वर्गदूतमन के जेमन पाप करलयँ नी छोड़लक, मगर नरक में भेइज के अंधार कुआँमन में डाइल देलक, होले न्याय केर दिन तक बंदी रहोक |
\v 5   आउर पहिला जुग केर दुनिया के हों नी छोड़लक, वरन भक्तिहीन दुनिया ऊपरे महा जलप्रलय भेइज के धरम केर प्रचारक नूह समेत आठ आदमी मन के बचाए लेलक |
\v 6   आउर सदोम आउर अमोरह केर नगरमन के विनाश केर एइसन दंड देलक, कि उमन के भस्म काइर के राख में मिलाए देलक होले उमन आवेक वाला भक्तिहीन आदमीमन केर शिक्षा लागिन एक नमूना बनोक |
\v 7   आउर धर्मी लूत के जे अधर्मीमन केर अशुध्द चाल-चलन से बहुत दुखी रेहे छूटकारा देलक |
\v 8   ( काकि ऊ धर्मी उमनक माझे रहते, आउर उमन केर अधर्म काम मन के देइख-देइख के, आउर सुइन-सुइन के, रोज दिन अपन सच्चा मन के दुखी करोत रेहे ) |
\v 9   तो प्रभु केर भक्तमन के परीक्षा में से निकलाए लेवेक आउर अधर्मी मन केर न्याय केर दिन तक सजा केर दशा में रखेक हों जानेला |
\v 10    निज काइर के उमन के जे अशुध्द मन केर लालसा केर पीछे गतर केर मोताबिक चलेन, आउर प्रभुता के तुच्छ जानेना : उमन ढींठ, आउर हठी अहयँ, आउर ऊँचा पदवाला के बुरा भला कहेक से नी डराएन |
\v 11    तेउले स्वर्गदूत जे शक्ति आउर सामर्थ में उमन से बोड़ अहयँ, प्रभु केर सामने उमन के बुरा भला कइह के दोष नी लगाएन |
\v 12    मगर इमन निर्बुद्धिया जानवरमन हे केर समान अहयँ, जे धराएक जाएक आउर नाश होवेक लागिन सिरइज हयँ ; आउर जे गोइठ मन के जानेन हे निहीं, उमनक विषय में आउरमन के बुरा भला कहेना, उमन अपन सड़ुवाहट में खुद हे सइड़ जाबयँ |
\v 13    आउरमन केर बुराई करेक केर बदला ओहे मन केर बुराई होवी : उमन के दिन दो पहरिया सुख मजलिस करेक बेस लगेला ; इ दाग आउर दोष हेके : जब उमन तोहर संगे खाएन-पीयेना, तो अपन बाटे से प्रेम भोज काइर के मौज मजलिस करेना |
\v 14    उमनक आँइख में व्यभिचारिणी बसाल आहे, आउर उमन पाप करल बिना नी रुइक सकेन : उमन चंचल मनवाला मन के फुसलाए लेवेना ; उमनक मन के लोभ करेक केर अभ्यास होई जाए हे, उमन सरपाल केर बेटा हेकयँ |
\v 15    उमन सोझ डहर के छोइड़ के भटइक जाए हयँ, आउर बओर केर बेटा बिलाम केर डहर में होई लेई हयँ ; जे अधर्म केर मजदूरी के प्रिय जानलक |
\v 16    मगर उकर अपराध केर विषय में उलहना देवल गेलक, हिंया तक कि अबोल गदही आदमी केर बोली से उ भविष्यवक्ता के उकर बावलापन से रोकलक |
\v 17    इमन अंधा कुंआ, आउर धुका-पानी केर उड़ाल बादरी हेकयँ, उमनक लागिन अनंत अंधार ठहराल जाए हे |
\v 18    उमन बेकार घमंड केर गोइठमन काइर-काइर के मौज-मस्ती केर काममन केर द्वारा, उमन आदमीमन के शारीरिक लालसा मन में फंसाए लेवेना, जे भटकल आदमी मन में से एखन निकलोत हें अहयँ |
\v 19    उमन, उमन के आजाद होवेक केर करार तो देवेना, मगर खुद हें सड़ुवाहट केर दास हेकयँ, काकि जे आदमी जेकर से हाइर जाए हे, ऊ उकर दास बाइन जाएला  |
\v 20    आउर जब उमन प्रभु आउर उध्दारकर्ता यीशु मसीह केर पहिचान केर द्वारा दुनिया केर सउब रकम केर अशुध्दता से बाइच निकललयँ, आउर फिर उमन में फांइस के हाइर गेलयँ, तो उमनक पिछला दशा पहिला से हों बुरा होई जाए हे |
\v 21    काकि धर्म डहर केर नी जानेक हे उमनक लागिन इकर से भला होतक, कि उके जाइन के, उ पवित्र आज्ञा से मुइड़ जाताय, जे उमन के सौपल जाए रेहे | उमनक ऊपरे इ कहावत ठिक बइठेला,
\v 22    कुकुर अपन छांट बाटे आउर धोवल सुअरनी कादो में लोटेक लागिन फिर चाइल जाएला ||
\c 3
\p
\v 1 हे प्रियमन, अब मोंय तोहरे के इ दूसरा चिठी लिखोना, आउर दूयो में सुधि दिलाए के तोहर शुध्द मन के उभरोना |
\v 2 कि तोहरे उ गोइठमन के, जे पवित्र भविष्यवक्तामन पहिले से कइह हयँ आउर प्रभु, आउर उध्दारकर्ता केर उ हुकूम के याइद करा, जे तोहर प्रेरितमन केर द्वारा देवल जाए रेहे |
\v 3 आउर इके पहिले जाइन लेवा, कि आखरी दिन में हँसी-ठट्ठा करेकवालामन आबयँ, जे अपन हें मन केर लालसा केर मोताबिक चलबयँ |
\v 4 आउर कहबयँ, उकर आवेक केर प्रतिज्ञा कहाँ गेलक ? काकि जेखन से बाप-दादा मन सुइत जाए हयँ, सउब कुछ तइसनेहें आहे, जइसन सृष्टि केर शुरू में रेहे ?
\v 5 उमन तो जाइन बुइझ के इ भूइल गेलयँ, कि परमेश्वर केर वचन केर द्वारा से आकाश पुरना समय से वर्तमान बनाल आहे आउर दुनिया हों पानी में से बनलक आउर पानी में स्थिर आहे |
\v 6 एहे केर द्वारा ऊ जुग केर दुनिया पानी में डूइब के नाश होई गेलक |
\v 7 मगर एखन केर समय केर आकाश आउर दुनिया ओहे वचन केर द्वारा इ लागिन रखल आहे, कि जलाल जाओक ; आउर उ भक्तिहीन आदमीमन केर न्याय आउर नाश होवेक केर दिन तक एइसनेहें रखल रही ||
\v 8 हे प्रिय मन, इ एक गोइठ तोहर में लुकल न रहोक, कि प्रभु केर हिंया एक दिन हजार बरिस केर बराबइर आहे, आउर हजार बरिस एक दिन केर बराबइर आहे |
\v 9 प्रभु अपन प्रतिज्ञा केर विषय में देरी नी करेल, मगर देरी केतना आदमी मन समझेना ; मगर तोहर विषय में धीरज धारेला, आउर नी चाहेल, कि केऊ नाश होओक; वरन इ कि सउब के मन फिराव केर मौका मिलोक |
\v 10 मगर प्रभु केर दिन चोर नियर आए जाई, उ दिन आकाश बड़का हड़हड़ाहट केर शब्द से जाते रही, आउर चींज मन ढेइर हें अघाय के पिघाइल जाई, आउर पृथ्वी आउर उकर ऊपरे केर काम जइल जाई |
\v 11 तो जबकि इ सउब चींजमन इ रीति से पिघलेक वाला आहे, तो तोहरे के पवित्र चल-चलन आउर भक्ति में कइसन आदमी होवेक चाही |
\v 12 आउर परमेश्वर केर ऊ दिन केर डहर के का रीति से लेखे से जोहेक चाही आउर उकर जल्दी आवेक लागिन कइसन कोशिश करेक चाही ; जेकर कारण आकाश आइग से पिघइल जाई, आउर आकाश केर चींज मन ढेइर हें अघाय के गइल जाई |
\v 13 मगर उकर प्रतिज्ञा केर मोताबिक हमरे एक नवां आकाश आउर नवां दुनिया केर आसरा देखिला जेकर में धर्मी भाव बसा करी ||
\v 14 इ लागिन, हे प्रिय मन जबकि तोहरे इ गोइठ मन केर आसरा देखाला तो कोशिश करा कि तोहरे शांति से उकर सामने बेदाग़ आउर निर्दोष ठहरबा |
\v 15 आउर हमर प्रभु केर धीरज के उध्दार समझा, जइसन हमर प्रिय भाई पौलुस हों उ ज्ञान केर मोताबिक जे उके मिललक, तोहरे के लिख हे |
\v 16 तइसनेहें ऊ अपन सउब चिठी मन में हों इ गोइठ मन केर चर्चा काइर हे, जेकर में केतना गोइठमन एइसन आहे, जेके समझेक कठिन आहे, आउर अनपढ़ आउर चंचल आदमीमन उमनक अर्थ मन के हों पवित्र शास्त्र केर आउर गोइठमन केर नियर खींचताइन के अपन हें नाश केर कारण बनाएना |
\v 17 इ लागिन हे प्रिय मन, तोहरे मन पहिले हें से इ गोइठ मन के जाइन के सावधान रहा, होले अधर्मी मन केर भ्रम में फांइस के अपन स्थिरता के हाथ से कहीं हेराए ना देवा |
\v 18 मगर हमर प्रभु, आउर उध्दार कर्ता यीशु मसीह केर अनुग्रह आउर चिन्हल में बढ़ते जावा | उकरे महिमा एखन हों, आउर जुगानुजुग होते रहोक | आमीन ||
