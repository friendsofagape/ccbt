\id 1PE
  \ide UTF-8 
\rem Copyright Information: Creative Commons Attribution-ShareAlike 4.0 License 
\h  1 पतरस
\toc1  1 पतरस
\toc2  1 पतरस
\mt1  1 Peter
\mt1 1 पतरस
\c 1
\p \v 1   पतरस केर बाटे से जे यीशु मसीह केर प्रेरित हेके, उ परदेशीमन केर नाँव, जे पुन्तुस, गलातिया, कप्पदुकिया, आसिया आउर बिथुनिया में तित्तर-बित्तर होई के रहेना |                                                                                                                                                                                                                                                   
\v 2   आउर परमेश्वर आबा केर भविष्य ज्ञान केर मोताबिक, आत्मा केर पवित्र करेक केर द्वारा हुकूम मानेक, आउर यीशु मसीह केर लोहू छिटकाल जाएक लागिन चुनल जाए हयँ || तोहरे के खूब अनुग्रह आउर शांति मिलते रहोक ||
\v 3   हमर प्रभु यीशु मसीह केर परमेश्वर आउर आबा केर धन्यवाद देवा, जे यीशु मसीह के मोरलमन में से जी उठेक केर द्वारा अपन बड़का दया से हमरे के जीवित आसरा लागिन नावां जनम देलक |
\v 4   मतलब एक अविश्वासी आउर बे मइलाइया आउर अजर बपौती लागिन |
\v 5   जे तोहर लागिन स्वर्ग में राइख हे, जेकर रक्षा परमेश्वर केर सामर्थ से, विश्वास केर द्वारा उ मुक्ति लागिन, जे आवेकवाला समय में दिस्तार होवेक वाला आहे, करल जाएला |
\v 6   आउर इ कारण तोहरे मगन होवाला, तेउले जरुरी आहे, कि अब थोरेक दिन तक सउब रकम केर परीक्षा मन केर कारण उदास आहा |
\v 7   आउर इ लागिन आहे,, कि तोहर परखल विश्वास, जे आइग से धिपाल नाशवा सोना से हों कहीं बगरा दामी हेके, यीशु मसीह केर दिस्तार होवेक दिन गुनइन आउर प्रशंसा आउर बड़ाई आउर आदर ठहरोक |
\v 8   उकर से तोहरे बेदेखल प्रेम रखाला, आउर अब तो उकर ऊपरे बेदखल हों विश्वास काइर के एइसन खुशी आउर मगन होवाला, जे बखाइन से बाहरे आउर महिमा से भरल हेके |
\v 9   आउर अपन विश्वास केर इनाम मतलब आत्मा मन केर उध्दार पवाला |
\v 10    एहे उध्दार केर विषय में उ भविष्यवक्ता मन बहुत खोज बिन आउर जाँच पड़ताल करलयँ, जेमन उ अनुग्रह केर विषय में जे तोहर ऊपरे होवेक वाला रेहे, भविष्यवाणी काइर रहयँ |
\v 11    उमन इ गोइठ केर खोज करलयँ कि मसीह के आत्मा जे उमन में रेहे, आउर पहिले से हें मसीह केर दुःख मन केर आउर उकर पाछे होवेक वाला महिमा केर गवाही देवोत रेहे, ऊ कोन आउर कइसन समय बाटे संकेत करोत रेहे |
\v 12    उमनक ऊपरे इ दिस्तार करल गेलक, कि उमन अपन निहीं वरन तोहर सेवा लागिन इ गोइठ मन के कहोत रहयँ, जेकर समाचार अब तोहरे के उमन केर द्वारा मिललक जेमन पवित्र आत्मा केर द्वारा जे स्वर्ग से भेजल गेलक : तोहरे के सुसमाचार सुनालयँ आउर इ गोइठमन के स्वर्ग दूत हों ध्यान से देखेक कर लालसा रखेना ||
\v 13    इ कारण अपन-अपन बुद्धि केर डाड़ां बांइध के, आउर होश में राइह के उ अनुग्रह केर पूरा आसरा रखा, जे यीशु मसीह केर प्रगट होवेक केर समय तोहरे के मिलेक वाला हेके |
\v 14    आउर हुकूम मनइया  छाउवामन नियर अपन निर्बुद्धिया समय केर पुरना लालसामन नियर ना बना |
\v 15    मगर जइसन तोहर बुलइया पवित्र हेके, तइसनेहें तोहरे हों अपन समूचा चाल-चलन में पवित्र बना |
\v 16    काकि लिखल आहे, कि पावित्र बना, काकि मोंय पवित्र अहों |
\v 17    आउर जबकि तोहरे, हे आबा, कइह के उकर से प्रार्थना कराला, जे एक पखिया बेगुर हरेक झन केर काम केर मोताबिक न्याय करेला, तो अपन परदेशी होवेक केर समय डर से बितावा |
\v 18    काकि तोहरे जनाला, कि तोहर खराप चाल-चलन जे बाप-दादा मन से चलाल आवेत हे उकर से तोहर छुटकारा चाँदी सोना मतलब नाशवा चींज मन केर द्वारा नी होलक |
\v 19    मगर निर्दोष आउर बेदाग़ मेमना मतलब मसीह केर दामी लोहू केर द्वारा होलक |
\v 20    उकर ज्ञान तो दुनिया केर सिरजन केर पहिले हें से जानल जाए रेहे, मगर अब इ आखरी जुग में तोहर लागिन दिस्तार होलक |
\v 21    जे उमनक द्वारा ऊ परमेश्वर ऊपरे विश्वास कराला, जे उके मोरल मन में से जियालक, आउर महिमा देलक, कि तोहर विश्वास आउर आसरा परमेश्वर ऊपरे होओक |
\v 22    से जबकि तोहरे भाई प्रेम केर सीधा-सादा प्रेम केर निमित सच्चाई केर मानेक से अपन मन के पवित्र काइर हा, तो तन मन लगाए के एक दूसर से बगरा प्रेम रखा |
\v 23    काकि तोहरे नाशवा निहीं, मगर बे नाशवा बिहीन से परमेश्वर केर जीवते आउर सउब खन ठहरेकवाला वचन केर द्वारा नावां जनम पाए हा |
\v 24    काकि हरेक जीउ घास केर नियर आहे, आउर उकर समूचा शोभा घास केर फूल नियर आहे : घास सुइख जाएला, आउर फूल झाइर जाएला |
\v 25    मगर प्रभु केर वचन जुगानुजुग स्थिर रही : आउर इ ओहे सुसमाचार केर वचन हेके जे तोहरे के सुनाल जाए रेहे ||
\c 2
\p \v 1   इ लागिन सउब रकम केर अनेस आउर चाल-बाजी आउर कपट आउर हिसिंगा आउर बदनामी के दूर काइर के |
\v 2   नावां जनमल छाउवा मन केर नियर बेमइला आत्मिक दूध केर लालसा करा, होले उकर द्वारा उद्धार पावेक लागिन बढ़ते जावा |
\v 3   अगर तोहरे प्रभु केर कृपा केर सवाद चाइख लेई हा |
\v 4   उकर ठिन आए के, जेके आदमी मन तो निकम्मा ठहरालयँ, मगर परमेश्वर केर पासे चुनल, आउर कीमती जीवते पाखना हेके |
\v 5   तोहरे हों खुद जीते पाखना मन नियर आत्मिक घर बनाते जवाला, जेकर से पुरोहित मन केर पवित्र समाज बाइन के, एइसन आत्मिक बलिदान चढ़ावा, जे यीशु मसीह केर द्वारा परमेश्वर केर ग्रहण लाएक होक |
\v 6   इ कारण पवित्र शास्त्र में हों आए हे, कि देखा ; मोंय सिय्योन में कोना केर सिरा केर चुनल आउर दामी पाखना धारोना : आउर  जे केऊ उकर ऊपरे विश्वास करी, ऊ कोनों रीति से लज्जित नी होवी |
\v 7   से तोहर लागिन जे विश्वास करेना, उ तो दामी हेके, मगर जे विश्वास नी करेन उमनक लागिन जे पाखना के राजमिस्त्रीमन बेकार ठहराए रहयँ, ओहे कोना केर सिरा होई गेलक |
\v 8   आउर ठेस लगेक केर पाखना आउर ठोकर खाएक केर चट्टाइन होई जाए हे : काकि उमन तो वचन के नी माइन के ठोकर खाएना आउर एहे लागिन उमन ठहराल हों जाए रहयँ |
\v 9   मगर तोहरे एक चुनल वंश, आउर राजपदधारी, पुरोहित मन केर समाज, आउर पवित्र आदमीमन, आउर (परमेश्वर केर)निज प्रजा हेका, इ लागिन कि जेहर तोहरे के अंधार में से अपन अद्भुद इंजोत में बुलाए हे, उकर गुण के प्रगट करा |
\v 10    तोहरे पहिले तो कोनों नी रहा, मगर अब परमेश्वर केर प्रजा हेका : तोहर ऊपरे दया नी होई रेहे मगर अब तोहर ऊपरे दया होई हे ||
\v 11    हे प्रियो, मोंय तोहर से विनती करोना, कि तोहरे खुद के परदेशी आउर डहर यात्री जाइन के उ दुनियादारी लालसा मन से जे आत्मा से लड़ेला, बचल रहा |
\v 12    परजइतियामन में तोहर चाल-चलन बेस होओक, इ लागिन कि जे-जे गोइठ मन में उमन तोहरे के कुकर्मी जाइन के बदनाम करेना, उमन तोहर भला काम मन के देइख के ; ओहे मन केर कारण दया दृष्टी केर दिन परमेश्वर केर महिमा करोक ||
\v 13    प्रभु लागिन आदमीमन केर ठहराल हरेक बंदोबस केर आधीन रहब, राजा केर इ लागिन कि उ सउब केर ऊपरे प्रधान हेके |
\v 14    आउर विचार करइयामन केर, काकि उमन खराप काम करइयामन के सजाई देवेक आउर बेस काम करइयामन केर गुनइन लागिन उकर भेजल हेकयँ |
\v 15    काकि परमेश्वर केर इच्छा इ हेके, कि तोहरे भला काम करेक से निर्बुद्धिया आदमीमन केर निर्बुद्धिया केर गोइठमन के बंद काइर देवा |
\v 16    आउर खुद के आजाद जाना मगर अपन इ आजादी के बुराई लागिन आड़ ना बनावा, मगर खुद के परमेश्वर केर दास समइझ के चलबा |
\v 17    सउब केर आदर करा, भाई मन से प्रेम रखा, परमेश्वर से डरावा, राजा केर माइन मरजत करा ||
\v 18    हे सेवक मन, हर रकम केर डर केर संगे अपन मालिकमन केर आधीन रहा, ना एकला भलामन आउर दयालुमन केर, मगर कड़ुवाई केर हों |
\v 19    काकि अगर केऊ परमेश्वर केर विचार काइर के अन्याय से दुःख उठाते दुःख सहेला, तो इ सुहावना हेके |
\v 20    काकि अगर तोहरे अपराध काइर के घूसा खाबा आउर धीरज धारबा, तो इकर में का बड़ाई केर गोइठ हेके ? मगर अगर भला काम काइर के दुःख उठावल आउर धीरज धराला; तो इ परमेश्वर के बेस लगेला |
\v 21    आउर तोहरे एहे लागिन बुलाल हों जाए हा काकि मसीह हों तोहर लागिन दुःख उठाय के, तोहरे के एक नमूना देई जाए हे, कि तोहरे हों उकर चिन्हा ऊपरे चला |
\v 22    ना तो ऊ पाप करलक, आउर ना उकर मुँह से चाल-बाजी केर कोनों गोइठ निकलक |
\v 23    ऊ गाली सुइन के गाली नी देवोत रेहे, आउर दुःख उठाए के केखों धमकी नी देवोत रेहे, मगर खुद के सच्चा न्यायी केर हाथ में सौंपोत रेहे |
\v 24    ऊ खुद हें हमर पाप मन के अपन गतर ऊपरे लेई के क्रूस ऊपरे चाइढ़ गेलक, जेकर से हमरे पापमन लागिन मोइर के धर्मी भाव लागिन जीवन बिताब :उकरे मौउर खाएक से तोहरे चंगा होला |
\v 25    काकि तोहरे पहिले भटकल भेड़ मन नियर रहा, मगर अब अपन प्राण केर रखवाला आउर अध्यक्ष केर ठिन फिर आए जाए हा ||
\c 3
\p \v 1   हे जनानामन, तोहरे हों अपन पति केर आधीन रहब |
\v 2   इ लागिन कि अगर इमन में से केऊ एइसन होक जे वचन के नी मानी, तेउले तोहर डर समेत पवित्र चाल-चलन के देइख के बेवचन केर अपन-अपन पत्नी केर चाल-चलन केर द्वारा खींच जाबयँ |
\v 3   आउर तोहर सिंगार दिखावटी ना होओक, मतलब केंस गूँथेक, आउर सोना केर गहना, चाहे हर रकम केर लुगा पिंधेक |
\v 4   वरन अपन छिपल आउर लुकल मानवभाव, नरमभाव आउर मन केर नरमभाव केर बे नाशवा साज-सिंगार से सजाल रहोक काकि परमेश्वर केर नजाइर में इकर दाम बगरा हेके |
\v 5   आउर पुरना समय में पवित्र जनाना मन हों, जे परमेश्वर ऊपरे आसरा रखोत रहयँ, खुद के एहे रीति से सांवराएन आउर अपन-अपन पति केर आधीन रहोत रहयँ |
\v 6   जइसन सारा इब्राहीम केर हुकूम में रहेल आउर उके मालिक कहोत रेहे : से तोहरे हों अगर भलाई करबा आउर कोनों रकम केर डर से नी डराबा तो उकर बेटीमन ठहरबा ||
\v 7   तइसनेहें हे पति मन, तोहरे हों बुध्दिमानी पत्नी मन संगे जीवन बितावा आउर जनाना के कमजोर बासन जाइन के उकर आदर करा, इ समइझ के कि हमरे दूयो जीवन केर बराकइत केर बपौती हेकी, जेकर से तोहर प्रार्थनामन रुइक ना जाओक ||
\v 8   निदान, सउब के सउब एक मन आउर दयालु आउर भाईप्रेम रखेक वाला, आउर करुणामय, आउर नरम बना |
\v 9   बुराई केर बदला बुराई ना करा ; आउर ना गाली केर बदला गाली देवा; मगर इकर उल्टा आशीष हें देवा : काकि तोहरे आशीष केर बपौती होएक लागिन बुलाल जाए हा |
\v 10    काकि जे केऊ जीवन केर इच्छा रखेला, आउर बेस दिन देखेक चाहेला, ऊ अपन जीभ के बुराई से, आउर अपन ओंठ के चाल-बाजी केर गोइठ मन करेक से रोइक के रखोक |
\v 11    ऊ बुराई केर संग छोड़ोक आउर भलाई हें करोक ; ऊ शांति के खोजोक, आउर उकर कोशिश में रहोक |
\v 12    काकि प्रभु केर आँइख धर्मीमन ऊपरे लगल रहेला, आउर उकर कान उमनक विनती बाटे लगल रहेला, मगर प्रभु बुराई करइया मन केर विमुख रहेला ||
\v 13    आउर अगर तोहरे भलाई करेक में उत्तेजित रहब तो तोहर बुराई करेक वाला फिर के हेके ?
\v 14    आउर अगर तोहरे धर्म केर कारण दुःख हों उठाबा, तो धन्य हेका ; मगर उमनक डारूवाएक से ना डरा, आउर ना ही घबड़ाबा |
\v 15    मगर मसीह के प्रभु जाइन के अपन-अपन मन में पवित्र समझा, आउर जे केऊ तोहरे से तोहर आसरा केर विषय में कोनों पूछी, तो उके जबाब देवेक लागिन सउब खन तैयार रहब, मगर नरमभाव आउर डर केर संगे |
\v 16    अंत:करण के हों शुद्ध रखब, इ लागिन कि जे गोइठ मन केर विषय में तोहर बदनामी होवेला, उमनक विषय में उमन जे तोहर मसीही बेस चाल-चलन केर अपमान करेना लज्जित होओक |
\v 17    काकि अगर परमेश्वर केर एहे इच्छा होवी, कि तोहरे भलाई करेक केर कारण दुःख उठावा, तो इ बुराई करेक केर कारण दुःख उठाएक से बेस हेके |
\v 18    इ लागिन कि मसीह हों, मतलब अधर्मीमन लागिन धर्मी गो पापमन केर कारण एक बार दुःख उठालक, होले हमरे के परमेश्वर ठिन पोहोंचाओक :उ गतर केर भाव से तो घात करल गेलक, मगर आत्मा केर भाव से जियाल गेलक |
\v 19    ओहे में ऊ जाए के कैदी आत्मा मन के हों प्रचार करलक |
\v 20    जेमन उ बीतल समय में हुकूम नी मानलयँ जब परमेश्वर नूह केर दिन में धीरज धाइर के ठहराल रहलक, आउर ऊ जहाज बनात रेहे, जेकर में बाइठ के थोरेक मन मतलब आठ जीउ पानी केर द्वारा बांइच गेलयँ  |
\v 21    आउर ओहे पानी केर नमूना हों, मतलब बपतिस्मा, यीशु मसीह केर जी उठेक केर द्वारा, अब तोहरे के बचाएला ; ( उकर से गतर केर माइला के दूर करेक केर अर्थ ना लगे, मगर शुद्ध अंत:करण से परमेश्वर केर वश में होई जाएक केर अर्थ हेके ) |
\v 22    ऊ स्वर्ग में जाए के परमेश्वर केर दहिना बाटे बाइठ गेलक ; आउर स्वर्ग दूत आउर अधिकारी आउर सामर्थी उकर आधीन करल जाए हयँ ||
\c 4
\p \v 1   से जबकि मसीह गतर में होइ के दुःख उठालक तो तोहरे हों ओहे मन केर इच्छा के धारण काइर के हथियार बांइध लेवा काकि जे गतर में दुःख उठालक, ऊ पाप से छुइट गेलक |
\v 2   होले आवेक वाला समय में अपन बचल शारीरिक जीवन आदमी मन केर लालसा मन केर मोताबिक निहीं मगर परमेश्वर केर इच्छा केर मोताबिक बिताबा |
\v 3   काकि परजइतिया मन केर इच्छा केर मोताबिक काम करेक, आउर लुचपन केर बुरा लालसा मन, मतवारीपन, रीझ-रंग, पियक्कड़पन, आउर घिनघिना मूर्ति पूजा में जहाँ तक हमरे आगे गवाँली, ओहे ढेइर होलक |
\v 4   इकर से उमन आचरज करेना, कि तोहरे एइसन भारी लुचपन में उमनक साथ नी देवल, आउर इ लागिन उमन बुरा भला कहेना |
\v 5   मगर उमन उके जे जीयतमन आउर मोरलमन केर न्याय करेक ले तैयार आहे, हिसाब देबयँ |
\v 6   काकि मोरल मन के हों सुसमाचार इ लागिन सुनाल गेलक, कि गतर में तो आदमी मन केर मोताबिक उमनक न्याय होओक, मगर आत्मा में उमन परमेश्वर केर मोताबिक जीते रहोक |
\v 7   सउब गोइठ मन केर अंत तुरते होवेक वाला आहे; इ लागिन मनदबाव रइह के प्रार्थना लागिन होश में रहब |
\v 8   आउर सउब से बेस गोइठ इ हेके कि एक दूसर से बागरा प्रेम रखब; काकि प्रेम ढेर पाप मन के ढाइप देवेला |
\v 9   बे कुड़कुड़ाल एक दूसर केर पहुनाई करा |
\v 10    जेके जे बराकइत मिल हे, ऊ उके परमेश्वर केर सउब रकम केर अनुग्रह केर भला खजांचीमन नियर एक दूसर केर सेवा में लगाओक |
\v 11    अगर केऊ कही, तो एइसन कहोक, मानो परमेश्वर केर वचन हेके; अगर केऊ सेवा करी, तो उ शक्ति से करोक जे परमेश्वर देवेला ; जेकर से सउब गोइठ मन में यीशु मसीह केर द्वारा परमेश्वर केर महिमा प्रगट होवोक : महिमा आउर समराइज जुगानुजुग उकरे हेके | आमीन ||
\v 12    हे प्रियो, जे दुःख रूपी आइग तोहरे के परखेक लागिन तोहर में भड़इक हे, इकर से इ समइझ के आचरज ना करा कि कोनों असाधारण गोइठ तोहर ऊपरे बीतोत हे |
\v 13    मगर जइसन-जइसन मसीह केर दुःख मन में सहभागी होवाला, खुशी मनावा, जेकर से उकर महिमा केर प्रगट होएक बेरा हों तोहरे खुश आउर मगन होवा |
\v 14    फिर अगर मसीह केर नाँव लागिन तोहर निंदा करल जाएला, तो धन्य हेका ; काकि महिमा केर आत्मा, जे परमेश्वर केर आत्मा हेके, तोहर ऊपरे छाँइ करेला |
\v 15    तोहर में से केऊ आदमी हत्यारा चाहे चोर, चाहे कुकर्मी होएक चाहे, पराया काम में हाथ डालेक केर कारण दुःख ना पाओक |
\v 16    मगर अगर मसीही होवेक केर कारण दुःख पावी, तो लज्जित ना होओक, मगर इ गोइठ लागिन परमेशर केर महिमा करोक |
\v 17    काकि उ समय आए पोहोंइच हे, कि पहिले परमेश्वर केर आदमी मन केर न्याय करल जाओक, जबकि न्याय केर शुरुवात हमरे से हें होवी तो उमनक का अंत होवी जेमन परमेश्वर केर सुसमाचार के नी मानेन ?
\v 18    आउर अगर धर्मी आदमी हें कठिनता से उध्दार पावी, तो भक्तिहीन आउर पापी केर का ठिकाना ?
\v 19    इ लागिन जे परमेश्वर केर इच्छा केर मोताबिक दुःख उठाएना, उमन भलाई करते अपन-अपन प्राण के विश्वास लाएक सिरजनहार केर हाथ में सोंइप देओक ||
\c 5
\p \v 1   तोहर में जे मुखिया मन हेकयँ, मोंय उमनक नियर मुखिया आउर मसीह केर दुःख मन केर गवाह आउर प्रगट होएक वाला महिमा में सहभागी होई के उमन के इ समझावना |
\v 2   कि परमेश्वर केर उ झुंड के, जे तोहर माझे में आहे रखवाली करोक; आउर इ दबाव से निहीं ; मगर परमेश्वर केर इच्छा केर मोताबिक खुशी से, अगर नीच कमाई लागिन निहीं, वरन मन लगाय के |
\v 3   आउर जे आदमी मन तोहरे के सौपल जाए हयँ, उमनक ऊपरे हक ना जतावा, वरन झुंड लागिन नमूना बना |
\v 4   आउर जब प्रधान रखवाला दिस्तार होवी; तो तोहरे के महिमा केर मुकुट देवल जाई, जे नी मुरझाई |
\v 5   हे नवजवान मन, तोहरे हों मुखिया मन केर आधीन रहा, वरन सउब के सउब एक दूसर केर सेवा लागिन नरमी भाव से डांड़ा बांइध रहा, काकि परमेश्वर घमंडीमन केर सामना करेला, मगर गरीब दुखी आदमी मन ऊपरे दया करेला |
\v 6   इ लागिन परमेश्वर केर बलगार हाथ केर हेंठे नरमी भाव से रहा, जेकर से ऊ तोहरे के उचित समय में बढ़ाओक |
\v 7   आउर अपन समूचा चिंता उकरे ऊपरे डाइल देवा, काकि उके तोहर ध्यान आहे |
\v 8   होश में रहा, आउर जागते रहा, तोहर विरोधी शैतान गरजेकवाला सिंह नियर इ खोज में रहेला, कि केके फाइड़ खामूँ |
\v 9   विश्वास में पोक्ता राइह के आउर इ जाइन के उकर सामना करा, कि तोहर भाई जे दुनिया में अहयँ, एइसनेहें दुःख उठात हयँ |
\v 10    अब परमेश्वर जे समुचा अनुग्रह केर झरना हेके, जे तोहरे के मसीह में अपन अनंत महिमा लागिन बुलालक, तोहर थोरेक देरी तक दुःख उठाएक केर बाद खुद हें तोहरे के सिध्द आउर स्थिर आउर बलगार करी  |
\v 11    उकरे समराइज जुगानुजुग रहोक | आमीन ||
\v 12    मोंय सिलवानस केर हाथ, जे के मोंय विश्वासलाएक भाई समझोना, संक्षेप में लिख के तोहरे के समझाए हों आउर गवाही देई हो कि परमेश्वर केर सच्चा अनुग्रह एहे हेके, इकरे में स्थिर रहोब |
\v 13    जे बाबुल में तोहर नियर चुनल आदमीमन अहयँ, ऊ आउर मोर बेटा मरकुस तोहरे के जोहार कहेला |
\v 14    प्रेम से चुम्मा लेई-लेई के एक दूसर के जोहार करब || तोहरे सउब के जे मसीह में अहा शांति मिलते रहोक ||
