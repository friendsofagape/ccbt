\id 2CO
\ide UTF-8 
\rem Copyright Information: Creative Commons Attribution-ShareAlike 4.0 License 
\h  2 कुरिन्थियों
\toc1  2 कुरिन्थियों
\toc2  2 कुरिन्थियों
\mt1  2 Corinthians
\mt1 2 कुरिन्थियों
\c 1
\p \v 1 पौलुस कती ले जेहर परमेश्वर क इक्छा ले मसीह यीशु क प्रेरित है,अउ भाई तीमुथियुस कती ले परमेश्वर क ओ कलीसिया क नाव,जेहर कुरिन्थियुस म है,अउ सबेच अखया मक सबेच पवित्र मैनसे मन क नाव म :
\v 2 हमर दाऊ परमेश्वर अउ प्रभु यीशु मसीह कती ले तुमन ला अनुग्रह अउ शान्ति मिलत रहे |
\v 3 हमर प्रभु यीशु मसीह क परमेश्वर अउ दाऊ क धन्यवाद होवे | जेहर दया क दाऊ अउ सबेच जाएत क शान्ति क परमेश्वर है |
\v 4 ओहर हमर सबेच क्लेश मन मे शान्ति देथे ; ताकि हमन ओ शान्ति क कारन जेला परमेश्वर हर हमन ला देथे,ओमन ला भी शान्ति दे सकी,जेमन कोनो निएर क क्लेश म होही |
\v 5 काबर की जैसन मसीह क दुख मन मे हमन डेरेच सहभागी होथी,ओहिच कस हमन शान्ति म भी मसीह क द्वारा डेरेच सहभागी होथन |
\v 6 अगर हमन मन क्लेश पाथन,त ये तुमन मन क शान्ति अउ उध्दार बर है ; अउ अगर शान्ति पाथन,त ये तुमन क शान्ति बर है ; जेकर प्रभाव ले तय धीरज क संग ओ क्लेश मन ला भी सह लेथा,जेला हमन हर भी सहथी |
\v 7 हमर आशा तुमन क बिषय म मजबूत है ; काबर की हमन जानथन की तुमन जैसन हमर दुख म,ओहिच कस शान्ति म भी सहभागी हवा |
\v 8 हे भाई मन,हमन नी चाहथन की तुमन हमर ओ क्लेश ले अनजान रहा जेहर आसिया म हमर पर पड़िस ; हमन ऐसन भारी बोझा ले दईब गए रहेन,जेहर हमर सामर्थ्य ले बाहर क रहिस,हिया तक की हमन जीवन ले भी हाथ धोए बईठे रहेन |
\v 9 बरन हमन अपन मन म समेझ लेहे रहेन की हमन पर मृत्यु क हुकूम होए गिस है,ताकि हमन भरोशा झिन रखी बरन परमेश्वर क जेहर मरल मन ला जीलाथे |
\v 10 ओहिच हर हमन ला मृत्यु क ऐसन बड्खा संकट ले बचईस, अउ बचाही ; अउ ओकर पर हमर आशा है की ओहर आगू कती भी बचात रही |
\v 11 तुमन भी मिलके प्रार्थना क द्वारा हमर सहायता करिहा की जे बरदान डेरेच झन क द्वारा हमन ला मिलिस आहे,ओकर कारन डेरेच मैनसे मन हमर कती ले धन्यवाद करे |
\v 12 काबर की हमन अपन बिवेक क ये गवाही पर घमण्ड करथन,की जगत म अउ बिशेष कईर के तुमन क मांझा,हमर चरित्र परमेश्वर क लाएक ऐसन पवित्रता अउ सच्चाई सहित रहिस,जेहर शारीरक ज्ञान ले नही लेकिन परमेश्वर क अनुग्रह क संग म रहिस |
\v 13 हमन तोला अउ कुछोच नी लिखथन,केबल ओ जेला तय हर पढ़त अउ मानत भी हस,अउ मोला आशा है की आखरी तक ले भी मानत रहबे |
\v 14 जैसन तुमन मन ले केतेक झन मन माएन लेहीन है की हमन तुमन मन क घमण्ड क कारन है,ओहिच कस तुमन भी प्रभु यीशु क दिन हमर बर घमण्ड क कारन ठहरिहा |
\v 15 ऐहिच भरोसा ले मैहर चाहत रहे की आगू तुमन क लिघे आऊ की तुमन ला ऐक अउ दान मिले ; 
\v 16 अउ तुमन क लिघे ले होए के मकिदुनिया ला जाहू,अउ फिर मकिदुनिया ले तुमन मन क लिघे आऊ ; अउ तुमन मोला यहूदिया कती क कुछ दूर तक ले पहुचावा |
\v 17 ऐकरे बर मैहर जे ये इक्छा करे रहे त का मैहर चंचलता दिखाए ?या जेला करे बर चाहथो का शरीर क अनुसार करे बर चाहथो की मैहर गोएठ म ' हां,हां ' भी करो अउ ' नही नही 'भी करो ?
\v 18 परमेश्वर हर सच्चा गवाह है की हमर ओ बचन म जेला तुमन ले कहे हन ' हां ' अउ 'नही ' दोनों मन नी पाए जाथे |
\v 19 काबर की परमेश्वर क बेटा यीशु मसीह जेकर हमर द्वारा मने की मोर अउ सिलवानुस अउ तीमुथियुस क द्वारा तुमन क मांझा म प्रचार होईस,ओमे 'हां 'अउ ' नही ' दोनोच हर नी रहिस,लेकिन ओमे 'हां ' ही 'हां ' होईस |
\v 20 काबर की परमेश्वर क जेतेक भी प्रतिज्ञा है,ओमन सब हर ओहिच म 'हां ' क संग म है | ऐकरे बर ओकर द्वारा आमीन भी होईस की हमर द्वारा परमेश्वर क महिमा होए |
\v 21 अउ जे हमन ला तुमन मन क संग मसीह म मजबूत करथे,अउ जेहर हमर अभिषेक करिस ओहिच हर परमेश्वर है,
\v 22 जेहर हमर पर छाएप भी कईर देहिस है अउ बयाना म आत्मा ला हमर मन मन म देहिस |
\v 23 मैहर परमेश्वर ला गवाह कईर के कहथो की मैहर अब तक ले कुरिन्थुस म ऐकरे बर नी आए,की मोला तूमन पर तरस आथे |
\v 24 ये नही की हमन बिश्वास क बिषय म तुमन पर प्रभुता जताए बर चाहथी ; लेकिन तुमन क आनन्द म सहाएक है काबर की तय बिश्वास ही ले स्थिर रहथा |
\c 2
\p \v 1 मैहर अपन मन म ऐहिच ठाएन लेहे एहे की फिर तुमन क लिघे उदास करे बर झिन आओ |
\v 2 काबर की अगर मैहर तुमन ला उदास करहु,त मोला आनन्द देहे बला कोन होही,केबल ओहिच जेके ला मैहर उदास करे ?
\v 3 अउ मैहर ऐहिच गोएठ ला तुमन ला ऐकरे बर लिखे की कहो ऐसन झिन हो की मोर आए पर,जेमन ले मोला आनन्द मिलेक बर चाही मैहर ओमन से उदास होव ; काबर की मोला तुमन सब पर ये गोएठ क भरोसा है की जे मोर आनन्द है,ओहिच तुमन सब क भी है |
\v 4 बड़खा क्लेश अउ मन क कष्ट ले मैहर डेरेच आसू बहाए-बहाए के तुमन ला लिखे रहे,ऐकरे बर नही की तुमन उदास होवा लेकिन ऐकरे बर की तुमन ओ बड़खा प्रेम ला जाएन ला,जे मोला तुमन ले हे |
\v 5 अगर कोनो हर उदास करिस है,त मोला ही नही बरन (कि ओकर संग डेरेच कड़ाई झिन करो) कुछ-कुछ तुमन सब ला भी उदास करिस आहे |
\v 6 ऐसन जन बर ये दण्ड जे भाई मन म ले ढेरेच झन मन देहीन,ढेरेच है |
\v 7 ऐकरे बर ऐकर ले भला ये है की ओकर अपराध क्षमा करा अउ शान्ति दा, न हो की ऐसन मैनसे ढेरेच उदासी म डूइब जाही |
\v 8 ये कारन मैहर तुमन से बिनती करथो की ओला अपन प्रेम क प्रमान दा |
\v 9 काबर की मैहर ऐकरे बर लिखे रहे की तुमन ला परेख लो की तुमन मोर सब गोएठ मन के माने बर तियार हा की नही |
\v 10 जेकर तय कुछ क्षमा करथा ओला मैहर भी क्षमाँ करथो,काबर की मैहर भी जे क्षमा करे हो,अगर करे हा,त तुमन क कारन मसीह क जगहा म होए के क्षमाकरे हो 
\v 11 की शैतान क दाव हमर पर झिन चले,काबर की हमन ओकर युक्ति मन ले अनजान नी हन |
\v 12 जब मैहर मसीह क सुसमाचार सुनाए बर त्रोआस आए,अउ प्रभु हर मोर बर एक दुरा खोएल देहिस,
\v 13 त मोर मन म चैन नी मिलिस,ऐकरे बर की मैहर अपन भाई तीतुस ला नी पाए ; ऐकरे बर ओमन से बिदा होए के मैहर मकिदुनिया म चईल गए |
\v 14 लेकिन परमेश्वर क धन्यवाद हो जे मसीह म सदा हमन ला जय क उत्सव म लिए फिरथे,अउ अपन ज्ञान क सुगन्ध महक ला हमर द्वारा हर जगहा म फईलाथे |
\v 15 काबर की हमन परमेश्वर क लिघे उध्दार पाए बाला मन बर अउ नाएस होए बाला दोनोच बर मसीह क सुगन्ध हन |
\v 16 कुछेक बर त मरे क निमित मृत्यु क गन्ध,अउ कितनो झन बर जीवन क निमित जीवन क सुगन्ध | भला ये गोएठ क लाएक कोन है ?
\v 17 काबर की हमन ओ ढेरेच झन मन क नियर नही जेहर परमेश्वर क बचन म मिलावट करथे ; लेकिन मन क सच्चाई ले अउ परमेश्वर कती ले परमेश्वर ला उपस्थित जाएन के मसीह म बोलथन |
\c 3
\p \v 1 का हमन फिर अपन बड़ई करे लागी ? या हमन ला दूसर मैनसे मन क नियर सिफारिस क पत्री मन ला तुमन मन क लिघे लानी या तोर ले लेहे बर है ?
\v 2 हमर पत्री त तय ही हस,जे हमर हृदय मन पर लिखल आहे अउ ओला सब मैनसे मन पहिचानथे अउ पढथे |
\v 3 ये परगट है की तय मसीह क पत्री हस,जेला हमन मन सेवक मन क समान लिखेन,अउ जे स्याही ले नही लेकिन जीवित परमेश्वर क आत्मा ले,पखना क पट्टी मन पर नही,लेकिन हृदय क मास रूपी पट्टी पर लिखे हन |
\v 4 हमन मसीह क द्वारा परमेश्वर पर ऐहिच कस भरोसा रखथन |
\v 5 ये नही क हमन अपन आप ला ऐकर लाएक है की अपन कती ले कोनो गोएठ क बिचार कईर सकी,पर हमर योग्यता परमेश्वर कती ले है,
\v 6 जेहर हमन ला नावा बाचा क सेवक होए क लाएक भी करिस,शब्द क सेवक नही बरन आत्मा क ; काबर की शब्द हर मारथे,पर आत्मा हर जिलाथे |
\v 7 अगर मृत्यु क ओ बाचा जेकर अक्षर पखना पर भी खोदल गए रहिस,हिया तक ले तेजोमय होईस की मूसा क मुह पर क तेज क कारन जेहर घटत भी जात रहिस,इस्त्राएली मन ओकर मुह पर नजेर नी करे बर सकत रहिन,
\v 8 त आत्मा क बाचा अउ भी तेजोमय काबर नी होही ?
\v 9 काबर की जब दोष ठहराए बाला बाचा तेजोमय रहिस,त धर्मी ठहराए बाला बाचा अउ भी तेजोमय काबर नी होही ?
\v 10 अउ जेहर तेजोमय रहिस,ओकर भी ओ तेज क कारन जे ओकर ले बईढ़ के तेजोमय रहिस,कुछ भी तेजोमय नी ठहरिस |
\v 11 काबर की जब ओ जे घटत जात रहिस तेजोमय रहिस,त ओ जेहर स्थिर रही अउ भी तेजोमय काबर नी होही ?
\v 12 ऐकरे बर ऐसन आशा रईख के हमन हियाव क संग बोलथन,
\v 13 अउ मूसा क नियर नही,जेहर अपन मुह पर परदा डाएल रखे रहिस ताकि इस्त्राएली ओ घटे बाला तेज क आखरी ला झिन देख सके |
\v 14 लेकिन ओमन मतिमन्द होए गिन,काबर की आएज तक ले पुराना नियम पढ़त समय ओमन क हृदय मन पर ओहिच परदा हर पड़े रहथे,पर ओहर मसीह म उईठ जाथे |
\v 15 आएज तक ले जब भी मूसा क पुस्तक ला पढ़ल जाथे,त ओकर हृदय पर परदा पड़े रईथे |
\v 16 लेकिन जब कभो ओकर हृदय प्रभु कती फिरही,तब ओ परदा हर उईठ जाही |
\v 17 प्रभु हर त आत्मा है,अउ जहा कही भी प्रभु क आत्मा है हुवा स्वतंत्रता है |
\v 18 लेकिन जब हमन सब क उघारल चेहरा ले प्रभु क प्रताप ये प्रकार परगट होही,जे प्रकार दर्पन म,त प्रभु क द्वारा जे आत्मा है,हमन ओहिच तेजस्वी रूप म अंश अंश कईर के बदलत जाथन |
\c 4
\p \v 1 ऐकरे बर जब हमन पर ऐसन दया होईस की हमन ला ये सेवा मिलिस,त हमन हियाव नी छोड़थन |
\v 2 लेकिन हमन मन लज्जा क गुप्त बुता मन ला छोएड़ देहेन, अउ न चतुराई ले चलथन,अउ न परमेश्वर क बचन म मिलावट करथन ; लेकिन सत्य ला परगट कईर के,परमेश्वर क आगू म हर ऐक मैनसे क बिवेक म अपन भलाई ला बईठाथन |
\v 3 लेकिन अगर हमर सुसमाचार पर परदा पड़िस आहे,त ये नाएस होए बाला मन बर ही पड़िस है |
\v 4 अउ ओ अबिश्वासी मन बर,जेमन क बुध्दि आ ये संसार क ईश्वर हर अन्धी कईर देहिस है,ताकि मसीह जेहर परमेश्वर क प्रतिरूप है,ओकर तेजोमय सुसमाचार क प्रकाश ओमन पर झिन चमके |
\v 5 काबर की हमन अपन ला नही,लेकिन मसीह क प्रचार करथन की ओहर प्रभु है ; अउ अपन बिषय क ये कहथन की हमन यीशु क कारन तुमन मन क सेवक हन |
\v 6 ऐकरे बर की परमेश्वर ही है,जेहर कहिस आहे,''अन्धार म ले ज्योति चमके, ''अउ ओहिच हर हमर ह्रदय मन मे चमकिस की परमेश्वर क महिमा क पहिचान क ज्योति यीशु मसीह क चेहरा ले प्रकाश मान होए |
\v 7 लेकिन हमर लिघे ओ धन हर माटी क भाड़ा मन मे रखल आहे की ये असीम सामर्थ्य हमर कती ले नही,बरन परमेश्वर कती ले ही ठहरे |
\v 8 हमन चाएरो कती ले क्लेश ला त भोगथन,पर संकट म नी पड़न ; निरुपाए त हन,पर निराश नी होवन ;
\v 9 सताए त जाथन,पर त्यागल नी जान ; गिराल त जाथन,पर नाएस नी होथन |
\v 10 हमन यीशु क मृत्यु ला अपन देह म हर घरी लेहे फिरथन की यीशु क जीवन भी हमर देह म परगट होए |
\v 11 काबर की हमन जीयत जीयत हमेसेच यीशु क कारन मृत्यु क हाथ म सोपल जाथन की यीशु क जीवन हर भी हमर मरनहार शरीर म परगट होए |
\v 12 ये मन्धे क मृत्यु हर त हमर पर प्रभाव डालथे अउ जीवन हर तुमन पर |
\v 13 ऐकरे बर की हमन मे ओहिच बिश्वास क आत्मा है,जेकर बिषय म लिखल आहे, ''मैहर बिश्वास करे,ऐकरे बर मैहर हर बोले |'' तले हमन भी बिश्वास करथन,ऐकरे बर बोलथन |
\v 14 काबर की हमन मन जानथन की जेहर प्रभु यीशु ला जिलईस,ओहिच हर हमन ला भी यीशु म भागी जाएन के जिलाही,अउ तुमन क संग अपन आगू उपस्थित करही |
\v 15 काबर क सब चीज मन हर तुमन बर है,ताकि अनुग्रह डेरेच झन मन क द्वारा ज्यादेच होए के परमेश्वर क महिमा बर धन्यवाद हर भी बढात जाए |
\v 16 ऐकरे बर हमन हियाव नी छोड़न ; तबो ले हमर बाहर मैनुसत्व नाएस होवत जाथे,तबो ले हमर भीतरी मैनुसत्व दिन ब दिन नावा होवत जाथे |
\v 17 काबर की हमर पल भर क थोर अकुन क्लेश हमर बर डेरेच ही महत्वपूरन अउ अनन्त महिमा ला उत्पन्न करथे ; 
\v 18 अउ हमन त देखल चीज मन ला नही लेकिन बिन देखल चीज मन ला देखथन ; काबर की देखल चीज मन हर थोर दिन क होथे,लेकिन बिन देखल चीज मन हर हमेसेच बने रहथे |
\c 5
\p \v 1 काबर की हमन मन जानथन की जब हमर पृथ्वी पर क डेरा नियर घर गिराल जाही,त हमन ला परमेश्वर कती ले स्वर्ग पे ऐसन भवन मिलही जेहर हाथ क बनाल नी रही,लेकिन चिरस्थाई है |
\v 2 ऐमे त हमन कराहथन अउ बड़खा लालसा रखथन की अपन स्वर्गीय घर ला पहिन लेई |
\v 3 की ऐकर पहिने ले हमन नंगा नी पाए जई |
\v 4 अउ हमन ऐ डेरा म रहत बोझ ले दईब के कराहते रथन,काबर की हमन उतारे बर नही बरन अउ पहिने बर चाहथन,ताकि ओहर जेमन मरन हार है जीवन म दूईब जाए |
\v 5 जेहर हमन ला ऐहिच गोएठ बर तियार करिस आहे ओहर परमेश्वर है,जेहर हमन ला बयाना म आत्मा भी देहिस आहे |
\v 6 तेकरे ले हमन हमेसेच ढाढस बांधे रहथन अउ ये जानथन की जब तक ले हमन देह म रहथन, तब तक ले प्रभु ले अलगेच रहथन -
\v 7 काबर की हमन रूप ला देख के नही,पर बिश्वास ले चलथन -
\v 8 ऐकरे बर हमन ढाढस बाधे रहथन,अउ देह ले अलग होए के प्रभु क संग म रहना अउ भी उत्तम समझथन |
\v 9 ये कारन हमर मन क उमंग ये है की चाहे संग रहे चाहे अलगेच रहे,पर हमन ओला भात रहब |
\v 10 काबर की जरुरेच है की हमन सब क हाल मसीह क न्याय आसन क आगू म खुईल जाही,की हर ऐक मैनसे अपन-अपन भला बुरा बुता मन क बदला जेओहर देह क द्वारा करे हा पाए |
\v 11 ऐकरे बर प्रभु क भय मान के हमन लोग मन ला  समझाथन ; लेकिन परमेश्वर पर हमन क हाल परगट है,अउ मोर आशा ये है की तुमन क बिवेक पर भी परगट होईस होही |
\v 12 हमन फिर भी अपन बड़ाई तुमन क आगू म नी करथन,बरन हमन अपन बिषय म तुमन के घमण्ड करे क अवसर देथन की तुमन ओमन ला उत्तर दे सकिहा,जे मन पर नही बरन दिखावल गोएठ पर घमण्ड करथे |
\v 13 अगर हमन बेसुध है त परमेश्वर बर,अउ अगर चैतन्य है त तुमन बर हन |
\v 14 काबर की मसीह क प्रेम हमन ला बिवश कईर देथे ; ऐकरे बर की हमन ये समझथन की जब ऐक हर सब झन बर मरिस त सब झन मईर गईन |
\v 15 अउ ओहर ये निमित सब झन बर मरिस की जेमन जीवित है,ओमन आगू ले अपन बर झिन जिए लेकिन ओमन बर जे ओमन बर मारिस अउ फिर जी उठिस |
\v 16 तले अब ले हमन कोनो ला शरीर क अनुसार झिन समझी | यानि हमन मन मसीह ला भी शरीर क अनुसार जाने रहेन,तबो अब ले ओला ऐसन नी जानब |
\v 17 ऐकरे बे अगर कोनो हर मसीह म है त ओहर नावा सृष्टी है : पुराना गोएठ हर बीत गईस है ; देखा सब गोएठ हर नावा होए गिस आहे |
\v 18 ये सब गोएठ हर परमेश्वर कती ले है,जेहर मसीह क द्वारा अपन क संग म हमर मेल-मिलाप कईर लेहिस,अउ मेल-मिलाप क सेवा हमन ला सोप देहिस आहे |
\v 19 मने की परमेश्वर हर मसीह म होए के अपन संग म संसार ले मेल-मिलाप कईर लेहिस,अउ ओमन क अपराध मन क दोष ओमन पर नी लगईस,अउ ओहर मेल-मिलाप क बचन हमन ला सोवप देहिस |
\v 20 ऐकरे बर,हमन मसीह क राजदूत हन ; माना परमेश्वर हर हमर द्वारा बिनती करथे | हमन मसीह कती ले निवेदन करथन की परमेश्वर क संग म मेल-मिलाप कईर ला |
\v 21 जेहर पाप ले अनजान रहिस,ओहिच ला ओहर हमर बर पाप ठहरईस की हमन ओमे होए के परमेश्वर क धार्मिकता बईन जई |
\c 6
\p \v 1 हमन जे परमेश्वर क सहकर्मी हन ये भी समझथन की ओकर अनुग्रह जे तुमन पर होईस,ओला ब्यर्थ झिन जाए दा |
\v 2 काबर की ओहर त कहथे, ''अपन प्रसन्ता क बेरा म मैहर तोर ला सुइन लेहेन,अउ उध्दार क दिन मैहर तोर सहायता करे |'' देखा,अझे ओ प्रसन्ता क बेरा है ; देखा,अझे ओ उध्दार क दिन है |
\v 3 हमन कोनो गोएठ म ठोकर खाए क कोनो भी मौका नी देथे ताकि हमर सेवा पर कोनो दोष झिन आए |
\v 4 लेकिन हर गोएठ ले परमेश्वर क सेवक मन नियर अपन सद्गुन ला परगट करथे,बड़खा हिम्मत ले,क्लेश मन ले,दरिद्रता ले,संकट मन ले,
\v 5 कोड़ा खाए ले,कैद होए ले,हुल्ल्ड़ मन ले,मेहनत ले,जागत रहे ले,उपवास करे ले,
\v 6 पवित्रता ले,ज्ञान ले,धीरज ले,कृपालुता ले,पवित्र आत्मा ले,
\v 7 सहीच क प्रेम ले,सत्य क बचन ले,परमेश्वर क सामर्थ्य ले,धार्मिकता क हथियार मन ले,जेहर जीवनी-डेरी हाथ मन म है ,
\v 8 आदर अउ निरादर ले,दुरनाव अउ सुनाव ले | मने की भरमाए बाला जईसे पता चलथे तबो ले सच्चा है ; 
\v 9 अनजान मन जैसन है,तबो इ नामी है ; मरल मन क नियर है अउ देखा जीवित है ; मारखाए बाला मन जईसन है लेकीन प्रान ले मारे नी जाथे ;
\v 10 दुख (शोक) करे बाला क जईसन है,लेकिन हमेसेच आनन्द करथे ; कंगाल मन क जईसन है,लेकिन डेरेच झन मन ला धनवान बनाए देथे ; ऐसन है जईसन हमर जग कुछोच नी है तबो ले सबेच रखथे |
\v 11 हे कुरिन्थि मन,हमन हर खुईल के तुमन ले गोठियाए हों,हमर हृदय तुमन कती खुलल आहे |
\v 12 तुमन बर हमर मन म कोनोच संकोच नी है,पर तुमन मन क मन म संकोच है |
\v 13 पर अपन लईका जाएन के तुमन ले कहथो की तुमन मन भी ओकर बदला म अपन हृदय ला खोएल दा |
\v 14 अबिश्वासी मन क संग असमान जूवा म झिन जोता,काबर की धार्मिकता अउ अधर्म क का मेल-जोल ? या ज्योति अउ अन्धार क का संगति ?
\v 15 अउ मसीह क बलियार क संग का लगाव ? या बिश्वासी क संग अबिश्वासी क का नाता ? 
\v 16 अउ मूर्ति क संग परमेश्वर क मन्दिर क का समबन्ध ? काबर की हमन त जीवित परमेश्वर क मन्दिर है ; जैसन परमेश्वर हर कहिस है, ''मैहर ओमन म बसहु अउ ओमन म चला फिरा करहु ; अउ मैहर ओकर परमेश्वर होहु ,अउ ओमन मोर लोग होही |''
\v 17 ऐकरे बर प्रभु हर कहथे, ''ओमन क मांझा म ल हिकला अउ अलगेच रहा ; अउ अशुध्द चीज मन ला मत छुवा,त मैहर तुमन ला गरहन करहु ; 
\v 18 अउ मैहर तुमन क परमेश्वर दाऊ होहु,अउ तुमन मोर बेटा अउ बेटी होईहा | ये सर्वशक्ति मान प्रभु परमेश्वर क बचन है |''
\c 7
\p \v 1 तले हे प्रिय मन,जब की ये प्रतिज्ञा हमन ला मिलिस आहे,त आवा,हमन अपन आप ला शरीर अउ आत्मा क सब मलिनता ले शुध्द करी,अउ परमेश्वर क भय रखत पवित्रता ला सिध्द करी |
\v 2 हमन ला अपन हृदय म जगहा दा | हमन मन ना कोनो क संग अन्याय करे हन,न कोनो क बिगाड़े हन,अउ ना कोनो ला ठगे ही |
\v 3 मैहर तुमन ला दोषी ठहराए बर ऐला नी कहथो | काबर की मैहर आगू ले कही दारे हो की तुमन हमर हृदय म ऐसन बईस गए हा की हमन तुमन मन क संग मरे अउ जीए बर तियार हन |
\v 4 मैहर तुमन ले बड़ेच हियाव क संग म बोलह आहो,मोला तुमन पर बड़ेच घमण्ड है ; मैहर शान्ति ले भईर गए हो | अपन सब क्लेश म मैहर आनन्द ले ज्यादेच भरपूर रहथो |
\v 5 काबर की जब हमन मकिदुनिया म आए,तब भी हमर शरीर ला चैन नी मिलिस,लेकिन हमन चाएरो कती ले क्लेश पात रहेन ; बाहरी कती लड़ाई मन रहिन,भीतर भयंकर गोएठ रहिस |
\v 6 तबो ले दीन मन ला शान्ति देहे बाला परमेश्वर हर तीतुस क आए ले हमन ला शान्ति देहेन ;
\v 7 अउ न केबल ओकर आए ले लेकिन ओकर ओ शान्ति ले भी,जे ओकर तुमन कती ले मिले रहिस | ओहर तुमन क लालसा,तुमन क दुख,अउ मोर बर तुमन क धुन क समाचार हमन ला सुनईन,जेकर ले मोला अउ भी आनन्द होईस |
\v 8 काबर की माने त मैहर अपन पत्री ले तुमन ला शोकित करिस,लेकिन ओकर ले पछतात नी हे जैसन की आगू ले पछतात रहिस,काबर की मैहर देखथो की ओ पत्री ले तुमन ला शोक त होईस लेकिन ओहर थोर देरी बर रहिस |
\v 9 अब मैहर आनन्दित हो पर ऐकरे बर नही की तुमन ला शोक पहुचे,बरन ऐकरे की तुमन हर ओ शोक क कारन मन फिराया,काबर की तुमन मन क शोक परमेश्वर क इक्छा क अनुसार रहिस की हमर कती ले तुमन ला कोनो गोएठ म हानी झिन पहुचे |
\v 10 काबर की परमेश्वर-भक्ति क शोक ऐसन पश्चाताप उत्पन्न करथे जेकर परिनाम उध्दार है अउ फिर ओकर ले पछताए बर नी पड़े | लेकिन संसारिक शोक मृत्यु उत्पन्न करथे |
\v 11 तले देखा,ऐहिच गोएठ ले की तुमन ला परमेश्वर-भक्ति क शोक होईस तुमन म केतेक उत्साह अउ प्रत्युत्तर अउ रिस,अउ भय,अउ लालसा,अउ धुन अउ दण्ड देहे क बिचार उत्पन्न होईस ? तुमन बर सब नियर ले ये सिध्द कईर देखाया की तुमन ये गोएठ म निर्दोष हवा |
\v 12 फिर मैहर जे तुमन क लिघे लिखे रहे,ओहर न त ओकर कारन लिखे जेहर अन्याय करिस अउ न ओकर कारन जेकर पर अन्याय करल गईस,लेकिन ऐकरे बर की तुमन क उत्साह जे हमर बर है,ओहर परमेश्वर क आगू म तुमन पर परगट होए जाए |
\v 13 ऐकरे बर हमन ला शान्ति मिलिस | हमर ये शान्ति क संग तीतुस क आनन्द क कारन अउ भी आनन्द होईस काबर की ओकर जीव तुमन सब क कारन हरा-भरा होए गिस |
\v 14 काबर की अगर मैहर ओमन क आगू तुमन मन क बिषय म कुछ घमण्ड देखाए,त लज्जित नी होए,लेकिन जैसन हमन हर तुमन ले सब गोएठ ला सहिच-सहिच कह देहे रहे,ओहिच कस हमर घमण्ड देखाए तीतुस क आगू म भी सहिच हिकलिस |
\v 15 जब ओला तुमन सब क आज्ञाकारी होए क याद आथे की जईसन तय हर डरत अउ कापत ओकर ले भेट करे ; त ओकर प्रेम तुमन कती ले अउ भी बढ़त जाथे |
\v 16 मैहर आनन्दित हो काबर की मोला हर गोएठ म तुमन पर पूरा भरोसा है |
\c 8
\p \v 1 अब हे भाई मन,हमन मन तुमन ला परमेश्वर क ओ अनुग्रह क समाचार देथन जे मकिदुनिया क कलीसिया मन पर होईस है |
\v 2 कि क्लेश क बड़खा परीक्षा म ओमन क बड़खा आनन्द अउ भारी कंगालपन म ओकर उदारता डेरेच बईढ़ गईस |
\v 3 ओमन क बिषय म मोर ये गवाही है की ओमन मन अपन सामर्थ्य ले भईर बरन सामर्थ्य ले भी बाहिर,मन ले देहा |
\v 4 अउ ये दान म अउ पवित्र लोग मन क सेवा म भागी होए क अनुग्रह क बिषय म,हमन ले बार-बार डेरेच बिनती की ,
\v 5 अउ जईसन हमन मन आशा देहे रहेन,ओहिच कस नही बरन ओमन मन प्रभु ला फिर परमेश्वर क इक्छा ले हमन ला भी अपन आप ला दे देहिस |
\v 6 ऐकरे बर हमन मन तीतुस ला समझाएन की जईसन ओहर आगू ले शुरू करे रहा,ओहिच कस ही तुमन मन क मांझा म ये दान क बुता ला पुरा भी कईर ले |
\v 7 ऐकरे बर जईसन तुमन हर गोएठ म मने की बिश्वास, बचन,ज्ञान अउ सब नियर क यत्न म,अउ ओ प्रेम म जे हमन ले रखथा,बढ़त जाथा,ओहिच कस ये दान क बुता म भी बढ़त जावा|
\v 8 मैहर हुकुम क रीती पर त नही,लेकिन दूसर मन क उत्साह ले तुमन मन क प्रेम क सच्चाई ला परखे बर कहथो |
\v 9 तुमन मन हमर प्रभु यीशु मसीह क अनुग्रह ला जानथा की ओहर धनी होए के भी तुमन बर कंगाल बइन गईस, ताकि ओकर कंगाल होए जाए ले तुमन मन धनी होए जावा |
\v 10 ये गोएठ म मोर सलाह ये है,ये तुमन बर बढ़िया है,जे ऐक बरस ले न त केबल ये बुता ला करे ही म,लेकिन ये गोएठ क चाहे म भी पहिला होए रहिस |
\v 11 ऐकरे बर अब ये बुता ला पुरा करा की जईसन इक्छा करे बर तुमन तियार रहा,ओहिच कस अपन-अपन पूंजी क अनुसार पुरा करा |
\v 12 काबर की अगर मन क तियारी होए त दान क अनुसार गरहन भी होथे जे ओकर लिघे है,न की ओकर अनुसार जे ओकर लिघे नी है |
\v 13 ये नही की दूसर मन ला चैन अउ तुमन ला क्लेश मिलही,
\v 14 लेकिन बराबरी क बिचार ले ये समय तुमन क बढ़ती ओमन क घटती म बुता आही,ताकि ओमन क बढती भी तोर घटी म बुता आही की बराबरी होए जाए |
\v 15 जईसन लिखल आहे, ''जेहर डेरेच सकेलिस ओकर कुछ बगरा नी हिकलिस,अउ जेहर तनिक सकेलिस ओकर कुछ कम नी हिकलिस |''
\v 16 परमेश्वर क धन्यवाद होए,जेहर तुमन बर ओहिच उत्सव तीतुस क हृदय म डाएल देहिस आहे 
\v 17 की ओकर हमर समझाना माएन लेहिस बरन डेरेच उत्साहित होए के ओहर अपन इक्छा ले तुमन क लिघे गईस है |
\v 18 हमन हर ओकर संग ओ भाई ला भी भेजे हो जेकर नाव सुसमाचार क बिषय म सबेच कलीसिया मन मे बगरिस आहे ;
\v 19 अउ ऐतेक ही नही,लेकिन ओ कलीसिया क द्वारा ठहराल भी गईस की ये दान क बुता बर हमर संग म जाए | हमन ये सेवा ऐकरे बर करथन की प्रभु क महिमा अउ हमर मन क तियारी परगट होए जाए |
\v 20 हमन ये गोएठ म चवकस रहथन की ये उदारता क बुता क बिषय म जेकर सेवा हमन करथन,कोनो हर हमर पर दोष झिन लगाए पाए |
\v 21 काबर की जे गोएठ केबल प्रभु क ही लिघे नी है,लेकिन मैनसे मन क लिघे भी भला है हमन ओमन क चिंता करथन | 
\v 22 हमन मन ओकर संग अपन भाई ला भी भेजे हन ,जेला हमन बार-बार परेख के डेरेच गोएठ म उत्साहित पाए हन लेकिन अब तोर पर ओला बडेच भरोसा है,ये कारन ओहर अउ भी डेरेच उत्साहित है |
\v 23 अगर कोनो हर तीतुस क बिषय म पूछे,त ओहर मोर संगता अउ तुमन बर मोर सहकर्मी है ; अउ अगर हमर भाई मन क बिषय म पूछे,त ओमन कलीसिया मन क भेजल अउ मसीह क महिमा है |
\v 24 तले अपन प्रेम अउ हमर ओ घमण्ड जे तुमन क बिषय म है कलीसिया क आगू म सिध्द कईर के ओमन ला दिखावा |
\c 9
\p \v 1 अब ओ सेवा क विषय म जे पवित्र मैनसे मन बर करल जाथे ; मोला तुमन ला लिखेक जरुरेच नी है | 
\v 2 काबर की मैहर तुमन क मन क तियारी ला जानथो,जेकर कारन मैहर तुमन क बिषय म मकिदुनिया क निवासी मन क आगू म घमण्ड दिखाथो की अखया क लोग मन ऐक बरस ले तियार है,अउ तुमन क उत्साह हर अउ डेरेच झन मन ला उभारिस आहे |
\v 3 लेकिन मैहर भाई मन ला ऐकरे बर भेजे हो की हमन जे घमण्ड तुमन क बिषय म दिखाए,ओहर ये गोएठ हर ब्यर्थ झिन ठहरे ; लेकिन जईसन मैहर कहे ओहिच कस तुमन भी तियार रहा,
\v 4 ऐसन झिन हो की अगर कोनो हर मकिदुनिया क निवासी मोर संग म आए अउ तुमन ला तियार नी पाही,त होए सकत आहे की ये भरोसा क कारन हमन (ये नी कहथन की तुमन )लज्जित होए |
\v 5 ऐकरे बर मैहर भाई मन ले ये बिनती करे बर जरुरेच समझे की ओहर आगू ले तुमन क लिघे जाए,अउ तुमन क उदारता क फर जेकर बिषय म आगू ले बचन देहल गए रहिस,तियार कईर के रखे की ये दबाव ले नही लेकिन उदारता क फर क नियर तियार होए |
\v 6 लेकिन गोएठ ये है : जेहर थोर अकून बुनथे,ओहर थोर अकुन लुही भी ; अउ जेहर बगरा बुनथे,ओहर डेरेच लुही |
\v 7 हर ऐक जन जईसन मन मे ठाने ओहिच कस दान करे ; न कुड़-कुड़ाए के अउ न दबाव ले,काबर की परमेश्वर हर हर्ष ले देहे बाला ले प्रेम रखथे |
\v 8 परमेश्वर सब नियर क अनुग्रह तुमन ला भुताएत ले दे सकथे जेकर ले हर गोएठ म अउ हर समय,सबेच कुछ,जे तुमन ला जरूरत हो,तुमन क लिघे रहे ; अउ हर ऐक भला बुता बर तुमन क लिघे डेरेच अकुन कुछ होए |
\v 9 जईसन लिखल आहे, ''ओहर बगरईस,ओहर कंगाल मन ला दान देहिस,ओकर धरम हमेसेच बने रही |''
\v 10 तले जे बुने बाला ला बिहन अउ खाना बर रोटी देथे,ओहर तुमन ला बिहन देही,अउ ओला फर दार बनाही ; अउ तुमन क धरम क फर ला बड़हाही |
\v 11 तुमन हर गोएठ म सब नियर क उदारता बर जे हमर द्वारा परमेश्वर क धन्यवाद करवाथे,धनवान करल जईहा |
\v 12 काबर की ये सेवा क पुरा करे ले न केबल पवित्र लोग मन क जरूरत पुरा होथे,लेकिन लोग मन कती ले परमेश्वर क भी डेरेच धन्यावाद होथे |
\v 13 काबर की ये सेवा ला प्रमान स्वीकार कईर के ओमन परमेश्वर क महिमा परगट करथे की तुमन मसीह क सुसमाचार ला माएन के ओकर अधीन रहथा,अउ ओमन अउ सब क सहायता करे म उदारता परगट करथा |
\v 14 अउ ओमन तुमन बर प्रार्थना करथे ; अउ ऐकरे बर की तुमन पर परमेश्वर क बड़ा ही अनुग्रह है,तुमन मन क लालसा करथे |
\v 15 परमेश्वर क,ओकर ओ दान बर जेहर बरनन ले बाहिर है,धन्यवाद होए |
\c 10
\p \v 1 मैहर ओहिच पौलुस जे तुमन आगू म दीन हो लेकिन पीठ क पाछू तुमन कती साहस करथो,तुमन ला मसीह क नम्रता अउ कोमलता क कारन समझाथो |
\v 2 मैहर ये बिनती करथो की तुमन क आगू मोला निर्भय होए के साहस करे बर झिन पड़े,जईसन मैहर कुछ लोग मन पर जे हमन ला शरीर क अनुसार चले बाला समझथे साहस दिखाए क बिचार करथो |
\v 3 काबर की याने हमन शरीर म चलथन-फिरथन,तबो ले शरीर क अनुसार नी लड़थन |
\v 4 काबर की हमर लड़ाई क हथियार शरीर नही,पर गढ़ ला ढाए देहे बर परमेश्वर क द्वारा सामर्थी है |
\v 5 ऐकरे बर हमन कल्पना मन क अउ हर ऐक ऊचा गोएठ क,जे परमेश्वर क पहिचान क बिरोध म उठथे,खंडन करथन ; अउ हर ऐक भावना ला कैद कईर के मसीह क आज्ञा कारी बनाए देथन, 
\v 6 अउ तियार रहथन की जब तुमन मन आज्ञापालन पुरा होए जाही,त हर ऐक नियर क आज्ञा-उल्लंघन ला दण्डित करही | 
\v 7 तुमन ओहिच गोएठ मन ला देखा,जे आंख मन क आगू म है | अगर कोनो ला अपन पर भरोसा होए की मैहर मसीह क हो,त ओहर ये भी जाएन ले की जईसन ओहर मसीह क है ओहिच कस हमन भी हन  |
\v 8 काबर की अगर मैहर ओ अधिकार क बिषय म अउ भी घमण्ड दिखाहू,जे प्रभु हर तुमन मन क बिगाड़े बर नही पर बनाए बर हमन ला देहिस है,त लज्जित नी होहु |
\v 9 ये मैहर ऐकरे बर कहथो की पत्री मन क द्वारा तुमन ला डराए बाला झिन ठहरो |
\v 10 काबर की ओमन कहथे, ''ओकर पत्री त गम्भीर अउ प्रभावशाली है ; लेकिन जब ओहर आगू म होथे,त ओहर देह क निरबल अउ वक्तब्य म हल्का जाए पड़थे |''
\v 11 जेहर ऐसन कहथे,ओहर ये समझे रखे की जईसन पीठ क पाछू पत्री मन म हमर बचन है,ओहिच कस तुमन मन क आगू म हमर बुता भी होए जाथे |
\v 12 काबर की हमन ला ये साहस नी है की हमन अपन आप ला ओमे ऐसन कुछ क संग गिनब या ओमन ले अपन ला मिलाए,जे अपन प्रशसा अपन ही करथे,अउ अपन-आप ला अपनेच म नाएप-तुईल के ऐक दूसर ला मिलाए के मुरख ठहरथे |
\v 13 हमन त सीमा ले बाहिर घमण्ड कभो नी करब,लेकिन ओहिच सीमा तक जे परमेश्वर हर हमर बर ठहराए देहिस आहे,अउ ओमे तुमन मन भी आए गए हवा,अउ ओकरे अनुसार घमण्ड करब |
\v 14 काबर की हमन अपन सीमा ले बाहिर अपन आप ला बढाए बर नी चाहथन,जईसन की तुमन तक नी पहुचेक दशा म होतेन , बरन मसीह क सुसमाचार सुनात तुमन तक पहुच गए हन |
\v 15 हमन सीमा ले बाहिर दूसर क मेहनत पर घमण्ड नी करथन ; लेकिन हमन ला आशा है की जईसन-जईसन तुमन क बिश्वास बढ़त जाही तईसन-तईसन हमन अपन सीमा क अनुसार तुमन क कारन अउ भी बढ़त जाबो,
\v 16 ताकि हमन तुमन क सीमा ले आगू बईढ़ के सुसमाचार सुनाब,अउ ये नही की हमन दूसर मन क सीमा क भीतर बनल बनाल बुता पर घमण्ड करी |
\v 17 लेकिन जे घमण्ड करे ओ प्रभु पर घमण्ड करे |
\v 18 काबर की जे अपन बड़ाई करथे ओहर नही,लेकिन जेकर बड़ाई प्रभु हर करथे,ओहिच हर गरहन करल जाथे |
\c 11
\p \v 1 अगर तुमन मोर तनिक अकुन मुरखता सह लेता त का ही बढ़िया होतिस ; हा,मोर सह भी ला |
\v 2 काबर की मैहर तुमन क बिषय म ईश्वरीय धुन लगाए रहथो,ऐकरे बर की मैहर ऐक ही आदमी ले तुमन क गोएठ लगाए हो की तुमन ला पवित्र कुमारी क नियर मसीह ला सोप देवो |
\v 3 लेकिन मैहर दरथो की जईसन सांप हर अपन चतुराई ले हव्वा ला बहकईस,ओहिच कस तुमन क मन ओ सिधाई अउ पवित्रता ले जे मसीह क संग होए बर चाही,कहो भ्रष्ट नी करल जाए |
\v 4 अगर कोनो हर तुमन मन क लिघे आए के कोनो दूसर यीशु क प्रचार करही,जेकर प्रचार हमन हर नी करे ही ; या कोनो अउ आत्मा तुमन ला मिलल है,जेहर आगू नी मिले रहिस ; या अउ कोनो सुसमाचार सुनाए जेला तुमन हर आगू ले नी माने रहा,त तुमन ओला सह लेथा |
\v 5 मैहर त समझथो की मैहर कोनो गोएठ म बड़ा ले बड़ा प्रेरित मन ले कम नी हो |
\v 6 अगर मैहर वक्तव्य म अनाड़ी हो,तबो ले ज्ञान म नही | हमन हर ऐमन ला हर गोएठ म सब नियर क तुमन हर परगट करे हा |
\v 7 का ऐमे मैहर कुछ पाप करे की मैहर तुमन ला परमेश्वर क सुसमाचार सेत-मेत सुनाए ; अउ अपन आप ला खालहे करे की तुमन उपर होए जावा ?
\v 8 मैहर दूसर कलीसिया मन ला लुटे,मने की मैहर ओमन ले मजदूरी लेहे ताकि तुमन क सेवा करो |
\v 9 अउ जब मैहर तुमन क संग म रहे अउ मोला घटी होईस,त मैहर कोनो पर भार ला नी डाले,काबर की भाई मन मकिदुनिया ले आए के मोर घटी ला पुरा करीन ; अउ मैहर हर ऐक गोएठ म अपन आप ला तुमन पर भार बने ले रोके रहे,अउ रोके भी रहू |
\v 10 अगर मसीह क सच्चाई मोर म हा त अखया देश म कोनो हर मोला ये घमण्ड ले झिन रोके | 
\v 11 काबर ? ऐकरे बर की मैहर तुमन ले प्रेम नी रखा ? परमेश्वर ये जानथे की मैहर प्रेम रखथो |
\v 12 लेकिन जेला मैहर करथो ,ओहीच ला करत रहु की जे लोग मन दाव ढूढथे ओमन ला मैहर दाव पाए झिन दो,ताकि जे गोएठ म ओमन घमण्ड करथे,ओमे ओमन हमर जईसन ही ठहरे |
\v 13 काबर की ऐसन लोग मन झूठ क प्रेरित,अउ छल क बुता करे बाला,अउ मसीह क प्रेरित क रूप धरे बाला है |
\v 14 ये कुछ अचम्भा क गोएठ नी है काबर की शैतान अपन ही ज्योर्तिमय स्वर्गदूत क रूप ला धरथे |
\v 15 ऐकरे बर अगर ओकर सेवक भी धरम क सेवक मन जईसन रूप ला धरही,त कोनो बड़खा गोएठ नी है,लेकिन ओमन क अन्त ओमन क बुता मन क अनुसार होही |
\v 16 मैहर फिर कहथो,कोनो हर मोला मुरख झिन समझे ; नही त मुरख ही समेझ के मोर सह ला,ताकि तनिक अकुन मैहर भी घमण्ड कईर सको |
\v 17 ये बेधड़क घमण्ड म जे कुछोच मैहर कहथो,ओहर प्रभु क हुकूम क अनुसार नी है पर माना मुरखता ले ही कहथो |
\v 18 जबकि डेरेच झन मन शरीर क अनुसार घमण्ड करथे,त मैहर भी घमण्ड करहु |
\v 19 तुमन त सझदार होए के आनन्द ले मुरख मन क सह लेथा |
\v 20 काबर की जब तुमन ला कोनो हर दास बनाए लेथे,या खाए जाथे,या फसाए लेथे या अपन आप ला बड़खा बनाथे,या तुमन क मुह पर चाटा मारथे,त तुमन सह लेथा |
\v 21 मोर गोठियाना अनादर ही क रीती पर हवे,माना हमन ऐकरे बर निरबल ले रहेन | लेकिन जे कोनो गोएठ म कोनोच साहस करथे -मैहर मुरखता ले कहथो -त मैहर भी साहस करथो |
\v 22 का ओमन ही इब्रानी मन है ?मैहर भी हो | का ओमन ही इस्त्राएली है ? मैहर भी हो | का ओमन ही अब्राहम क बंश ले है ? मैहर भी हो |
\v 23 का ओमन ही मसीह क सेवक है -मैहर पागल जईसन कहथो -मैहर ओमन ले बईढ़ के हों ! ज्यादा मेहनत करे म ; बार-बार कैद होए म ; कोड़ा खाए म ; बार-बार मृत्यु क जोखिम मन म |
\v 24 पाच तोर मैहर यहूदी मन क हाथ ले उन्तालीस-उन्तालीस कोड़ा खाए |
\v 25 तीन तोर मैहर बेत खाए ; ऐक तोर मोर पर पखना मन ले मारिन ; तीन तोर जहाज,जेमन पर मैहर चढ़े रहे टुईट गईस ; ऐक रात-दिन मैहर समुन्दर म काटे |
\v 26 मैहर बार-बार सफर मन मे ; नदिया मन क जोखिम म ; डाकू मन क जोखिम मन म ; अपन जाति बाला मन क जोखिम मन म ; दूसर जाति मन क जोखिम मन म ; शहर मन क जोखिम मन म ; जंगल क जोखिम मन म ; समुन्दर क जोखिम मन म ; झूठा भाई मन क मांझा म रहे |
\v 27 मेहनत अउ कष्ट म ; बार-बार जागत रहे म ;भूख-प्यास म ;बार-बार उपवास करे म ;जाड़ म ;उघाड़े रहे म ;
\v 28 अउ दूसर गोएठ ला छोएड़ जेकर बर्नन मैहर नी करथो,सब कलीसिया मन क चिन्ता हर दिन मोला दबाथे |
\v 29 काकर निरबलता ले मैहर निरबल नी होथो ? काकर ठोकर खाए ले मोर जीव हर नी दुखे ?
\v 30 अगर घमण्ड करे बर जरुरेच है,त मैहर अपन निरबलता क गोएठ पर घमण्ड करहू |
\v 31 प्रभु यीशु क परमेश्वर अउ दाऊ क जे हमेसेच धन्य है,जानथे की मैहर झूठ नी बोलों |
\v 32 दमिश्क म अरितास क राजा कती ले जे हाकिम रहिस,ओहर मोला पकड़े बर दमिश्किय मन क शहर पर पहिरा बईठाए रखे रहिस,
\v 33 अउ मैहर टोकरी म खिड़की ले होए के शहरपनाह पर ले उतारल गए,अउ ओमन क हाथ ले बईच हिकले |
\c 12
\p \v 1 तले घमण्ड करेबर मोर बर ठीक नी है तबो ले करे बर पड़थे ; ऐकरे बर मैहर प्रभु क देहल दर्शन अउ प्रकाशन मन क चरचा करहु |
\v 2 मैहर हर मसीह म ऐक मैनसे ला जानथो ; चउदह बरस होईस की नी होईस न जाने देह सहित,न जाने देह रहित,परमेश्वर हर जानथे ; ऐसन मैनसे हर तीसर स्वर्ग तक ले उठाए लेहल गईस |
\v 3 मैहर ऐसन मैनसे ला जानथो न जाने देह्सहित,न जाने देहरहित परमेश्वर हर ही जानथे 
\v 4 कि स्वर्ग लोक पर उठाए लेहल गईस,अउ ऐसन गोएठ सुने जेहर कहे क नी है ; अउ जेकर मुह पर भी लाना मैनसे मन ला उचित नी है |
\v 5 ऐसन मैनसे पर त मैहर घमण्ड करहु,लेकिन अपन पर अपन निरबलता मन ला छोएड़ ; अपन विषय म घमण्ड  नी करहु | 
\v 6 काबर की अगर मैहर करे बर चाहू त तबो ले मुरख नी होहु,काबर की मैहर सहीच गोठियाथो तबो ले रुक जाथो,ऐसन झिन हो की जईसन कोनो हर मोला देखथे या मोर ले सुनथे,मोला ओकर ले बईढ़ के समझे |
\v 7 ऐकरे बर की मैहर प्रकाशन क बहुताएत ले फुईल झिन जाओ,मोर शरीर म ऐक कनटा हुगाल गईस,मने की शैतान क ऐक दूत हर की मोला घुसा मारे ताकि मैहर फुईल झिन जाओ |
\v 8 ऐकर बिषय म मैहर प्रभु ल तीन तोर बिनती करे की मोर ले ये दूर होए जाए |
\v 9 पर ओहर मोर ले कहिस, '' मोर अनुग्रह तोर बर डेरेच है ; काबर की मोर सामर्थ्य निरबलता म सिध्द होथे |'' ऐकरे बर मैहर बड़ा आनन्द ले अपन निर्बलता मन मे घमण्ड करहु की मसीह क सामर्थ्य मोर पर छाया करथे |
\v 10 ये कारन मैहर मसीह बर निरबलता मन मे,अउ निन्दा मन मे,अउ दरिद्रता मे,अउ उपद्रव मे,अउ कष्ट मन मे भी प्रसन्न हो ; काबर की जब मैहर निरबल होथो, तबेच बलवन्त होथो |
\v 11 मैहर मुरख त बने,लेकिन तुमन मन ही मोला ये करे बर बिवश करे हवा | तुमन ला त मोर प्रसंशा करे बर चाहे रहिस,काबर की तबो ले मैहर कुछ भी नी हो,तबो ले ओ बड़खा ले बड़खा प्रेरित मन ले कोनो गोएठ म कम नी हो |
\v 12 प्रेरित मन क लक्षन भी तुमन क मांझा म सब नियर क धीरज सहित चिन्हा मन,अउ अदभुत बुता मन,अउ सामर्थ्य क बुता ले देखाल गईस |
\v 13 तुमन कोन गोएठ म दूसर कलीसिया मन ले कम था,केबल ऐमें की मैहर तुमन पर अपन भार नी डाले | मोर ये अन्याय छमा करा |
\v 14 देखा,मैहर हर तीसर खेप तुमन क लिघे आए बर तियार हों,अउ मैहर तुमन पर कोनो भार नी रखहु,काबर की मैहर तुमन क सम्पति नी हो बरन तुमन ला ही चाहथो | काबर की लईका मन ला दाऊ-दाई मन बर धन बटोरना नी चाही,पर दाऊ-दाई मन ला लईका मन बर |
\v 15 मैहर तुमन क आत्मा मन बर डेरेच आनन्द ले खरचा करहु,बरन अपन ही खरचा होए जाहू | का जेतेक बईढ़ के मैहर तुमन ले प्रेम रखथो,उतनेच ही घईट के मोर ले तुमन मोर ले प्रेम रखिहा |
\v 16 ऐसन होए सकथे की मैहर तुमन पर बोझ नी डाले,लेकिन चतुराई ले तुमन ला धोखा देके फसाए लेहिस ; 
\v 17 भला,जेमन मन मैहर तुमन क लिघे भेजे,का ओमन मन ले कोनो क द्वारा मैहर छल कईर के तुमन ले कुछ ले लेहे ? 
\v 18 मैहर तीतुस ला समझाए के ओकर संग ओ भाई ला भेजे,त का तीतुस हर छल कईर के तुमन ले कुछो लेहिस ? का हमन ऐक ही आत्मा क रेंगाए नी रेंगे ? का ऐक ही लिक पर नी चले ?
\v 19 तुमन अभी तक ले समझ रहे होईहा की हमन तुमन क आगू म प्रतिउत्तर देहथी | हमन त परमेश्वर ला उपस्थित जाएन के मसीह म बोलथे,अउ हे प्रिय मन,सब गोएठ म तुमन क उन्नति बर ही कहथन |
\v 20 काबर की मोला डर है,कहो ऐसन झिन होए की मैहर आए के जईसन चाहथो,ओहिच कस नी पाहू ; अउ मोला भी जईसन तुमन नी चाहथा ओहिच कस पईहा ; अउ तुमन म झगरा,डाह,क्रोध,बिरोध,ईष्र्या,चुगली,अभिमान अउ बखेड़ा होए ; 
\v 21 अउ कहो ऐसन झिन होए की मोर परमेश्वर मोर फिर ले तुमन क हिया आए पर मोर पर दबाव डालही अउ मोला डेरेच झन मन बर शोक करे बर पड़ही,जेमन मन आगू ले पाप करे रहिन अउ गन्दा बुता,अउ व्यभिचार अउ लुचपन ले,जेला ओमन मन करीन,मन नी फिरईन |
\c 13
\p \v 1 अब तीसर खेप तुमन क लिघे आत आहो : दूई या तीन गवाह मन क मुह ले हर ऐक गोएठ हर ठहराल जाही |
\v 2 जईसन मैहर जब दूसर खेप तुमन क संग रहे,ओहिच कस अब दूर रहत ओ लोग मन ले जेमन मन आगू पाप करिन,अउ दूसर सब लोग मन ले अब आगू ले कह देहथो की अगर मैहर फिर आहू त नी छोड़हु,
\v 3 काबर की तुमन त ऐकर प्रमान चाहथा की मसीह हर मोर म गोठियाथे, जे तुमन बर निरबल नही लेकिन तुमन म सामर्थी है |
\v 4 ओहर निरबलता क कारन क्रूस पर चड़हाए त गईस,तबो ले परमेश्वर क सामर्थ्य ले जीवित है | हमन भी ओमे निरबल हन,लेकिन परमेश्वर क सामर्थ्य ले जे तुमन बर है,ओकर संग म जीएब |
\v 5 अपन आप ला परखा की बिश्वास म हा की नही | अपन आप ला जाचा | का तुमन हर अपन विषय म ये नी जाना की यीशु मसीह हर तुमन म है ? नही त तुमन जांच म निकम्मा हिकले हा |
\v 6 पर मोर आशा है की तुमन जाएन लेईहा की हमन निकम्मा नी हन |
\v 7 हमन अपन परमेश्वर ले ये प्रार्थना करथी की तुमन कोनोच बुराई झिन करा ऐकरे बर नही की हमन खरा दिखब,पर ऐकरे बर की तुमन भलाई करा,चाहे हमन निकम्मा ही ठहरब |
\v 8 काबर की हमन सत्य क बिरोध म कुछोच नी कईर सकब,पर सत्य बर कईर सकथी |
\v 9 जब हमन निरबल हन अउ तुमन बलवन्त हवा,त हमन आनन्दित होथन,अउ ये प्रार्थना भी करथी की तुमन सिध्द होए जावा |
\v 10 ये कारन मैहर तुमन क पीठ पाछू ये गोएठ मन ला लिखथो,की उपस्थित होए के मोला ओ अधिकार क अनुसार  जेला प्रभु हर बिगाड़े बर नही पर बनाए बर मोला देहिस आहे,कड़ाई ले कुछ भी करे बर झिन पड़े |
\v 11 अतः हे भाई मन,आनन्दित रहा ; सिध्द बनते जावा ; ढाढ़स रखा ; ऐक ही मन रखा ; मेल ले रहा | अउ शान्ति क दाता परमेश्वर तुमन क संग म रहे |
\v 12 ऐक दूसर ला पवित्र चुम्बन ले नमस्कार करा |
\v 13 सब पवित्र लोग मन तुमन ला नमस्कार करथे |
\v 14 प्रभु यीशु मसीह क अनुग्रह अउ परमेश्वर क प्रेम अउ पवित्र आत्मा क सभागिता तुमन सब क संग म होवत रहे |
