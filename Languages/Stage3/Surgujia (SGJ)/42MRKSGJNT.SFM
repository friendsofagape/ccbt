\id MRK
\ide UTF-8 
\rem Copyright Information: Creative Commons Attribution-ShareAlike 4.0 License 
\h मरकुस 
\toc1 मरकुस का सुसमाचार 
\toc2 मरकुस 
\mt1 MARK 
\mt1 मरकुस 
\c 1
\p \v 1 परमेश्वर क बेटा यीशु मशीह क सुसमाचार क शुरूआत |
\v 2 "जेकस यशायाह नबी क पुस्तक म लिखल हे ""देख मय हर अपन दूत ला तोर आघू म भेजथों ,जेहर तोर बर डहर ला सुधार ही |"
\v 3 पहार म एक चिकरोइया क गोएठ सुनई देहथे,की परभू क डगर ला बनावा,अउ ओकर डगर ला सोझ करा |
\v 4  यूहन्ना हर अइस,जेहर जंगल म बपतिस्मा देहत,अउ पाप क छमा बर,मन फिराव क बपतिस्मा क प्रचार करत रहिस |
\v 5 सबेच यहूदिया परदेस क,अउ यरूशलेम क सबेच रहे बाला मन,हिकेल के ओकर लिघे गईन,अउ अपन-अपन पाप ला मायेन के यरदन नंदी म ओकर से बपतिस्मा लेहिन |
\v 6 यूहन्ना ऊट क रावा क कपरा(औडना) पहिरल अउ अपन कंनिया म चमरी क कटिबन्ध बांइध रहिथे,अउ ओहर फमफा,बन मधु खात रहिस |
\v 7 "अउ ये प्रचार करत रहिस ""मोर पाछु वोहर आए बाला हे जे मोर ले शक्तिमान हे,मैहर ऐकर लायेक नी हो की झुइक के ओकर पनही क डोरा ला खोलहु |"
\v 8 मैहर हर त तुमन ला पानी ले बपतिस्मा देहत हो,पर वोहर पवित्र आत्मा ले बपतिस्मा देही |
\v 9 ओ रोज म यीशु हर गलील क नासरत ले आएके यरदन म यूहन्ना ले बपतिस्मा लेहिस |
\v 10 अउ जब वोहर पानी ले उपर अइस त तुरतेच वोहर अकाश ला खुलल अउ आत्मा ला परेवा कस अपन उपर उतरत देखिस |
\v 11 अउ ये अकाश वाणी होइस तय मोर दुलर (प्यारा) बेटा हस,तोर ले मय हर खुश हो |
\v 12 त आत्मा हर तुरतेच यीशु ला जंगल कती भेजिस |
\v 13 जंगल म चालीस रोज तक ले शैतान हर यीशु क परीक्षा करिस ; अउ वोहर बन क जानवर मन क संग रहिस,अउ स्वर्ग क दूत मन वोकर सेवा करत रहिन |
\v 14 यूहन्ना क पकडाए जाए क पाछु यीशु हर गलील म आए के परमेश्वर क रायेज क सुसमाचार प्रचार करिस |
\v 15 अउ कहिस,की जुआर हर पुईर गईसे,अउ परमेश्वर क रायेज लिघे आ गए हे ,मन फिरावा ,अउ सुसमाचार पर बिश्वास करा |
\v 16 गलील कर नंदी क कगरे-कगरे जात रहिन,ओहर शमौन अउ  ओकर भाई अन्दियास ला नदी मा जाल डालत देखिस ; काबर की ओहर मछुवार (मछरी मारे बाला) रहिस |
\v 17 यीशु हर ओकर से कहिस,मोर पाछु आव,त मैहर तोला मैनसे मन क मछुवारा बनाहू |
\v 18 वोहर तुरतेच जाल ला छोऐड़ के ओकर पाछु होए लेहिस |
\v 19 तनिक आघु जाय के,जबदी क बेटा याकूब,अउ ओकर भाई यूहन्ना ला,डोगा म जाल मन ला तुनत देखिस |
\v 20 ओहर तुरतेच ओमन ला बुलइस,अउ वोहर अपन दाऊ जबदी ला कमिया मन क संग डोगा मा छोऐड़ के,ओकर पाछू होए लेहिस |
\v 21 तब फिर ओमन कफरनहुम मे अइन, अउ वोहर सब्द (बिश्राम) क दिन आराधनालय म जाए के उपदेश देहे लागिस |
\v 22 अउ मैनसे मन ओकर उपदेश से चकित होइन,काबर की वोहर शास्त्रि मन के जैंसन नहीं,लेकिन अधिकारी मन जैंसन उपदेश देहत रहिस | 
\v 23 ओहीच पहर,ओमन क आराधनालय म ऐक झन मैनसे रहिस , जेमे ऐक प्रेत आत्मा(अशुध्द) आत्मा रहिस |
\v 24 वोहर किरलाऐ के कहिस हे यीशु नासरी,हमन ला तोर से का बुता हे ? का तय हमन ला नायेस करे बर आए हस ? मैहर तोला जानथो ,की ते कोन हस ? परमेश्वर कर पवित्र जन हस |
\v 25 यीशु हर ओला घुडेक के कहिस,चुप रह,अउ ओमे ले हिकेल जा |
\v 26 तब ले प्रेत आत्मा(अशुध्द) आत्मा वोला मुरकेट के,अउ बड़ जोर से किरलाये के वोकर से हिकेल गईस |
\v 27 ऐकरे कारन सब झन आश्चर्य करत अपनेच-अपन बाता-बाती करत रहिन,ये का गोयेट हे ? ऐहर त कोई नावा उपदेश हे ! वोहर अधिकार सहित प्रेत आत्मा मन ला घलो आज्ञा देहत रहिस,अउ ओमन ओकर हुकूम मानत रहिन |
\v 28 अउ ओकर नाव् तुरतेच गलील कर आजू-बाजू के सब प्रदेश मम मे फैऐल (बगेर) गईस |
\v 29 ओहर तुरतेच आराधनालय म ले हिकेल के याकूब अउ युहन्ना क संग शमौन अउ अन्द्रियास क घर अईस |
\v 30 शमौन क सास जर ले पीड़ित रहिस,अउ ओमन तुरतेच ओकर बारे म ओकर ले कहिस |
\v 31 तब ओहर लिघे जाए के ओकर हाथ ला धयेर के ओला उठईन,अउ ओकर जर उतेर गईस , अउ ओहर ओमन क सेवा-जतन करे लगिस |
\v 32 सांझ होवत घनी जब बेर बुड गईस , तब लोग (मैनसे) मन सब बीमार मन ला , अउ ओमन ला जेमन मे दुष्ट आत्मा रहिस , ओमन ला ओकर लिघे लानीन |
\v 33 अउ सब शहर (नगर) क दूरा म जुटीन |
\v 34 अउ ओहर सब झन ला जेमन सब जायेत क बिमारी से दुखी रहिन चंगा करिस ,धेरेच अकुन दुष्ट आत्मा मन ला हिकालीस ,अउ दुष्ट आत्मा मन ला बोले नी देहत रहिस,काबर की ओमन हर  ओला चिनहत रहिन |
\v 35 भिनसरहा दिन हिकलेक क धेरेच आघू ,ओहर उईठ के हिकलिस ,अउ ऐक जंगली जगहा म गईस,अउ हुवा प्रार्थना करेक लागिस |
\v 36 तब शमौन अउ ओकर संगता मन ओकर खोज म गईन |
\v 37 जब ओहर मिलिस,त ओकर से कहिन,सब झन तोला खोजथे |
\v 38 ओहर (यीशु मसीह) ओमन ले कहिस,चला हमन अउ कोनो लिघे-लिघे क गांव कती जई,की मैहर वोहू कती प्रचार करहु ,काबर की मैहर ऐकरेच बर हिकले हो |
\v 39 अउ फिर ओहर सब गलील म ओमन क आराधनालय म जाये के प्रचार करत , अउ दुष्टाआत्मा मन ला हिकालत रहिस |
\v 40 ऐक कोड़ही हर ओकर लिघे अईस,अउ ओकर ले बिनती करिस , अउ ओकर आगू म घुटना ला टेक के ओकर से कहिस,अगर तय हर चाहबे त मोला शुध्द कईर सकथस |
\v 41 ओहर ओकर पर तरस खाए के हाथ ला बढ़ईस,अउ ओला छुए  के कहिस,मैहर चाहथो की तय हर शुध्द होए जा |
\v 42 अउ तुरतेच ओकर कोड़ हर जात रहिस,अउ ओहर शुध्द होय गईस |
\v 43 तब यीशु हर ओला चिताये के तुरतेच बिदा करिस,
\v 44 अउ ओकर से कहिस , देख ,काकरो से कुछुच मत कहबे ,पर तय जाए के अपन आप ला याजक ला देखा,अउ अपन शुध्द होय क बिषय म जो कुछु मूशा हर ठहरइसे वोला भेट चड़हा की ओमन पर गवाही हो |
\v 45 लेकिन ओहर बाहिर कती जाए के ये गोएठ क डेरेच प्रचार करिस अउ हिया तक बगराए लागिस की यीशु फिर खुईल के नंगर म नी जाये सकिस,लेकिन जंगली जगहों म रहिस ;अउ चाएरो कती ले लोग मन वोकर लिघे आत रहिन | 
\c 2
\p \v 1 देरेच दिन क बाद ओहर फिर कफरनहूम म अईस,अउ सुनिन की ओहर घर म हे |
\v 2 फिर एतेक मैनसे मन जुटीन की दुरा के लिघे तनिकोच जगहा नी रहिस,अउ ओहर ओमन ला बचन सुनात रहिस |
\v 3 अउ लोग मन ऐक लकवा क रोग दार ला चार लोग मन से उठवाये के ओकर लिघे ले लानीन |
\v 4 लेकिन जब ओमन भीड़ के कारन ओकर लिघे नि पहुच सकिन,त ओमन वो छत ला जेकर खालहे ओहर रहिस,खोयेल देहिन,अउ जब ओमन वोला खोएल दारिन,त वो खाट ला जेमे लकवा क रोगहा रहिस,टाऐग के उताएर देहिन |
\v 5 "यीशु हर ओमन क बिश्वास ला देख के वो लकवा क रोगहा से कहिस, “हे बेटा तोर पाप क्षमा होईस "" |"
\v 6 तब कई शास्त्री मन जो हुवा बैइठे रहिन,अपन-अपन मन मे बिचार करे लागिन,
\v 7 " “ ये आदमी हर काबर ऐकस कहथे ? ऐहर तो परमेश्वर क अपमान करथे ! परमेश्वर क छोड़ अउ कोन पाप क्षमा कईर सकथे ?"""
\v 8 यीशु हर तुरतेच अपन आत्मा म जाएन लेहिस की ओमन अपन-अपन मन म ऐकस सोचथें,अउ ओमन से कहिस,तुमन अपन-अपन मन म ऐकस काबर सोचथा ?
\v 9  सहज का हे ? का लकवा क रोगी ला ये कहबे की तोर पाप क्षमा होईस,या ये कहबे उठ अपन खटिया ला उठाये के रेग फिर ?
\v 10  लेकिन जेकर से तुमन जाएन ला की मैनसे (आदमी) क बेटा ला पृथ्वी म पाप क्षमा करे क भी अधिकार हे ''ओहर ओ लकवा क रोगी से कहिस,
\v 11  ''मैहर तोर से कहथो,उठ,अपन खटिया ला उठाए के अपन घर चईल जा |
\v 12 ओहर उठिस अउ तुरतेच खटिया उठाए के सब क आगू ले हिकेल के चईल देहिस;ये कारन सब झन चोक गईन,अउ परमेश्वर क बराई कईर के कहे लागिन,हमन ऐसन कभो नी देखे रहेन |
\v 13 ओहर फिरिच हिकेल के झील क कगरे गईस,अउ सबेच भीड़ ह ओकर लिघे अइस,अउ ओहर ओमन ला उपदेस देहे लागिस |
\v 14  जात घनी ओहर हलफई क बेटा लेवी ला चुंगी क चवकी म बईठल देखिस,अउ ओकर से कहिस,''मोर पाछू होय ले |''अउ ओहर उईठ के ओकर पाछू होय लेहिस |
\v 15 जे घनी ओहर ओकर घर म भात खाय ले बैठीन,तब डेरेच झन चुंगी लेवईया अउ पापी मन,यीशु अउ ओकर चेला मन ज भात खाय बैठीन;काबर की ओमन डेरेच झन रहिन,अउ ओकर पाछू होय ले रहिन |
\v 16 शास्त्री अउ फरीसि मन ऐला देईख के की ओहर त पापी अउ चुंगी लेहे बाला मन क संग म भात खात हे,ओकर चेला मन से कहिन,''ओहर तो चुंगी लेहे बाला अउ पापी मन क संग खात-पियत हे |''
\v 17 यीशु हर ऐला सुइन के ओमन से कहिस,''भले चंगा मन ला डाक्टर क जरुरत नी पड़े,लेकिन बिमरहा मन ला पड़थे:मैहर धरमी मन ब नी,लेकिन पापी मन ला बुलाए बर आए हो |''
\v 18 युहन्ना क चेला मन अउ फरीसी उपवास करत रहिन, तले ओमन मन आए के ओकर से ये कहिन,''युहन्ना क चेला मन अउ फरीसी मन क चेला मन काबर उपवास करथें,लेकिन तोर चेला मन उपवास नी करे ?''
\v 19  यीशु हर ओमन से कहिस ''जबले दुल्हा बराती मन क संग रहथे,का ओमन उपवास कर सकहे ? त जबले दूल्हा ओमन क संग हे,तबले ओमन काबर उपवास करही |
\v 20 लेकिन ओ दिन आही,जब दूल्हा ओमन ले अलगेच करल जाहि ; ओ समय म ओमन उपवास करही |
\v 21  ''कोरा कपरा क पैवंद जुन्हा कपरा पर कोनो ह नी लगाए;नही त ओह पैवंद ओमे ले कुछो ला खीचही,मने की नावा,जुन्हा से , अउ ओहर आगू ले देरेच चिराय जाहि |
\v 22  नावा दाखरस ला जुन्हा हाड़ी म कोनो नी रखे,नहीं त दाखरस हाड़ी ला फोयेड़ देही,अउ दाखरस अउ हाड़ी दोनों ह नायेस होए जाही,ऐकर कारन नावा दाखरस ला नावा हाड़ी म भरथे |''
\v 23  ऐकस होईस की ओहर सब्द क दिन खेत मन से होए के जात रहिन,अउ ओकर चेला मन रेगत-रेगत बायेल मन ला तोड़त रहिन |
\v 24 तब फरीसी मन ओकर से कहिन,''देख ऐमन ऐ सब्द क दिन वो बुता ला काबर करथें जेला करे बर सही नी हे ?''
\v 25  ओहर ओमन से कहिस,''का तुमन ये कभो नी पढ़े हवा की जब दाऊद ला जरूरत पड़िस त,अउ जब ओला अउ ओकर संगता मन ला भूखईस त,तब ओमन का करीन ?
\v 26 ओहर कईसन अबियातार महायाजक क समय म परमेश्वर क घर म जाये के भेट चड़हाल रोटी मन ला खइन,जेला खाए बर याजक मन ला छोयेड़ अउ कोनो ला उचित नी रहिस ,अउ अपन संगता मन ला भी देहिस ?''
\v 27 तब ओहर ओमन से कहिस,''सब्द क दिन मैनसे मन ब बनाल गईसे,न की मैनसे सब्द क दिन बर |
\v 28 ऐ कारन से मैनसे मन क बेटा सब्द क दिन क भी स्वामी हे |''
\c 3
\p \v 1 ओहर फिरिच आराधनालय म गईस ; हूवा एक झन आदमी रहिस जेकर हाथ झुराए गए रहिस,
\v 2  अउ ओमन ओकर पर दोष लगाए बर ओकर ताक म लगे रहिन की,देखब की सब्द क दिन चंगा करथे की नी करथे |
\v 3  यीशु हर झुराल हाथ दार ला कहिस,''मांझा म ठड़हो |''
\v 4 अउ ओमन से कहिस,''का सब्द क दिन भला करेक ठीक हे की बुरा करेक,प्राण ला बचायेक चाहि या मारेक चाहि ?''पर ओमन चुपचाप रहिन |
\v 5 ओहर ओमन क मन क कठोरता ले उदास होयके,ओमन ला क्रोध से चायरो कती देखिस,अउ वो आदमी से कहिस,''अपन हाथ ला बढाव |''ओहर बढईस,अउ ओकर हाथ ठीक होय गिस |
\v 6  तब फरीसी मन बाहिर कती जाये के तुरतेच हेरोदी मन क संग ओकर बिरोध म सम्मति करेक लागिन,की ओला कईसे नायेश करी |
\v 7 यीशु हर अपन चेला मन क संग झील कती गईन :अउ गलील से एक बड़खा भीड़ ओमन क पाछू होए लेहिन ;
\v 8  अउ यहूदिया,अउ यरूशलेम,अउ एदुमिया,अउ यरदन क ओ पार,अउ सूर अउ सैदा क आसे-पास से एक बड़खा भीड़ ऐला सुइन के की ओहर कईसे अचम्भा क बुता करथे,ओकर लीघे अईन |
\v 9 ओहर अपन चेला मन से कहिस,''भीड़ क कारन एक छोटे जानिक डोगा मोर बर तियार रखिया,ताकि ओमन मोला दबाये झिन देहे |''
\v 10 काबर की ओहर डेरेच झन मन ला चंगा करे रहिस,एकरेच कारन जेतेक झन बिमरहा रहिन,ओला छुऐ बर ओकर उपर गीर पड़त रहिन |
\v 11  अशुद् आत्मा मन भी,जब ओला देखत रहिन,त ओकर आगू म गिर जात रहिन,अउ चिलाये के कहत रहिन,की तय परमेश्वर क बेटा हवस ;
\v 12  अउ ओहर ओमन ला डेरेच चितईस की मोला परगट मत करा |
\v 13  फिर ओहर पहार पर चड़ गईस,अउ जेमन ला ओहर चाहत रहिस ओमन ला अपन लिघे बुलईस ;अउ ओमन ओकर लिघे अईन |
\v 14 तब ओहर बारह आदमी मन ला चुनीस की ओमन ओकर संग-संग रहे,अउ ओहर ओमन ला भेजे की ओमन प्रचार करे,
\v 15  अउ दुष्टआत्मा मन ला निकाले कर अधिकार रखे |
\v 16  ओमन ये हवे:शमौन जेकर नाव ओहर पतरस रखिस,
\v 17 अउ जबदी क बेटा याकूब अउ याकूब क भाई युहन्ना,जेकर नाव् ओहर बुअनरगिस मनेकी गरजन क बेटा रखिस,
\v 18  अउ अन्द्रियास,अउ फिलिप्पुस,अउ बरतुल्माए,अउ मत्ती,अउ थोमा,अउ हलफई क बेटा याकूब,अउ तदै,अउ शमौन कनानी,
\v 19 अउ यहूदा इस्करियोती जेहर ओला पकड़वाये देहिस |
\v 20  तब ओहर घर म अईस :अउ ऐसन भीड़ जुटीन की ओमन रोटी घलो नी खाए सकिन |
\v 21  जब ओकर कुटुम्ब कमन सुनीन,त ओमन ओला पकडे बर निकलीन ;काबर की ओमन कहत रहिन की ओकर चित ठिकाना नी हे |
\v 22 शास्त्री मन भी जेमन यरूशलेम कती आये रहिन,ये कहत रहिन,''की ओमे शैतान हे,''अउ''ओहर दुष्टआत्मा मन क मुखिया क सहायता से दुष्टआत्मा मन ला हिकालथे |'' 
\v 23 ऐ कारन ओहर ओमन ला लिघे बुलाये के ओमन से दृष्टान्तो म गोठीयाए लागिस,''शैतान कईसे शैतान ला हिकालथे सखथे ?
\v 24 अगर कोनो देश म फूट रही,त वो देश कईसे स्थिर रह सकथे |
\v 25 अउ अगर कोनो घर म फूइट पड़ही ,त ओ घर ह कईसे स्थिर रह सकही ?
\v 26 एहिच कारन अगर शैतान अपनेछ ही बिरोध होए के अपन म फूइट डालही,त ओहर कईसे बईन रह सकही ? ओकर त आखरिच होए जाही |
\v 27 लेकिन कोनो आदमी काकरो बलदार क घर म घुईस के ओकर माल ला नी लुट सकही,जबले ओला आगू बलदार ला बायेध नी लेही ; अउ तब ओकर घर ला लूट सकही |
\v 28  ''मैहर तुमन से सच कहथो की आदमी क सन्तान क सबेच पाप ला अउ निन्दा ला जेला ओहर करथे,क्षमा करबो,
\v 29  लेकिन जे कोनो पवित्र आत्मा क बिरोध म निन्दा करही,वोला कभो भी क्षमा नी मिलही : बरन ओहर अनन्त पाप क गुनाह गार ठहरही |''
\v 30  काबर की ओमन ये कहत रहिन की वोमे अशुध्द आत्मा हे |
\v 31  तब यीशु क दाई अउ ओकर भाई अईन,अउ बाहिरेच ठड़होय के ओला बुलाये भेजिन |
\v 32 भीड़ ओकर आसेच-पास बैइठे  रहिन,अउ ओमन ओकर से कहिन,''देख,तोर दाई अउ तोर भाई बाहर कती तोला ढूढथे |''
\v 33 ओहर ओमन ला उत्तर देहिस,''मोर दाई अउ मोर भाई कोन हे ?''
\v 34 अउ ओमन पर जेमन ओकर आसेच-पास बैइठे रहिन,देईख के कहिस,''देखा,मोर दाई अउ मोर भाई ऐमन हे |
\v 35 काबर की जे कोनो परमेश्वर क इक्छा म चलथे,वोहिच मोर भाई अउ बहिन,अउ दाई हे  |''
\c 4
\p \v 1 ओहर फिरेच झील क कगरे उपदेश देहे लागिस :अउ ऐसन बड़खा  भीड़ ओकर लिघे म जुटीन की ओहर झील म एगोठ डोगा म चईड़ के बईठ गईस,अउ सब भीड़ जमीन म झील ज ठड़होए रहिन |
\v 2  अउ ओहर दृष्टान्त (कहानी) मन से डेरेच अकुन गोएठ सिखाये लागिस,अउ अपन उपदेश म कहिस,
\v 3  सुना ! ऐक झन बिहन बुने बर हिकलिस |
\v 4 बुनत घनी कुछु हर डगर क कगरे गिरिस,अउ चरई मन आयके ओला खाए देहिन |
\v 5 कुछु हर पखना दार भुईया म गिरिस जेठन ओला डेरेच माटी  नी मिलिस,अउ गहिल माटी नी मिलिस जेकर कारन जल्दिच उग अईस,
\v 6 अउ जब बेर (सुरज) हिकलिस त जईल गिस,अउ जयेर नी पकड़िस जेकर कारन झुराये गिस,
\v 7  कुछु हर झाड़ मन मे गिरिस,अउ झाड़ी मन बईड़ के ओला ठेल देहिन,अउ ओहर फर नी लानिस |
\v 8  लेकिन कुछो हर बड़िया भूईया म गिरिस,अउ ओहर जागिस अउ बड्खा होय के फर देहिस;अउ कोनो हर तीस गुना,कोनो सायेठ गुना अउ कोनो सव गुना फर लइन |''
\v 9  तब ओहर कहिस,''जेकर जग सुनेक क कान हे,सुइन ला |''
\v 10 जब ओहर ऐक झन रह गईस,त ओकर संगता मन ओ बारहो झन ओकर ले दृष्ठान्त मन क बिषय म पूछिन |
\v 11 ओहर ओमन से कहिस,''तुमन ला त परमेश्वर क रायेज क भेद ला समझेक बर बुद्धी देहल गईसे,लेकिन बाहर कती क मन ला सब गोयेठ मन ला दृश्टान्त मन म होथे |
\v 12  ऐकर बर की''ओमन देखतेच देखे अउ ओमन ला सुइन झेन देही अउ सुने तबो ले झेइन समझे ;ऐकस झेइन होए की ओमन फिर जाए,अउ क्षमा कईर देहल जाए |''
\v 13  फिरिच ओहर ओमन से कहिस,''का तुमन ऐ दृष्टान्त मन ला नी समझा?त फिर तुमन अउ दृष्टान्त मन ला कईसे समझिहा ?
\v 14 बुने बाला ह बचन ला बुनथे (बोथे) |
\v 15 जेहर डगर क कगरे हे जिहा बचन बोथे,ऐ मन ओमन हे जब बचन सुनिन,त शैतान ह तुरतेच आएके बचन ला जेला बुनल रहिस,उठाय ले जाथे |
\v 16 वोहिच कस जेला पखना दार माटी (भूया) म बुनल जाथे,ऐमन ओमन है जेमन बचन ला सुइन के तुरतेच खुशी-आनन्द से गरहन कईर लेथे |
\v 17 पर अपन भीतर म जईर नी धरे क कारन ओमन तनिकेच दिन रहथे;ऐकर बाद म जब बचन क कारन ओमन पर कलेस अउ उपद्रव होथे,त ओमन तुरतेच ठेस खाथे |
\v 18 जेमन झाड़ी मन में बुनल गए रहिस ओमन बचन ला सुनिन,
\v 19  अउ संसार कती क चिनता मन क कारन,अउ धन क लालच,अउ कई मंधे क समान क लालच ओमन मे घुईस के बचन ला ठेल देथे अउ ओहर बिना फल क रहिय जाथे |
\v 20  अउ जेहर बड़िया माटी(भूया)म बुनल गये रहिस,ऐमन ओमन हे जो बचन ला सुइन के गरहन करथे,अउ फर लाही:कोनो हर तीस गुना,कोनो हर साठ गुना,अउ कोनो हर सव गुना |''
\v 21 ओहर ओमन से कहिस,''का दीया ला ऐकरे बर लानथे कि पैमाने क या खठिया क खालहे रखे ? का ऐकरे बर नही की फुला म रखें ?
\v 22 काबर की कोनो चिज नी छिपिस आहे,पर एकरे बर की परगट होय जाए;अउ न कोनो हर भीतरी रहे,पर ऐकरे बर की परगट होय जाए |
\v 23 अगर काकरो सुने क कान हे,त सूईन ला |''
\v 24  फिर ओहर ओमन से कहिस,''चवकन्ना रईहा की का सुनथा तुमन|जे नाप से तुमन नाफिया ओहिच नाप से तुमन बर भी नापल जाहि,अउ तुमन ला डेरेच देहल जाहि |
\v 25  काबर की जेमन ज आहे,ओमन ला अउ देहल जाहि,अउ जेकर लिघे नी हे,ओकर से वोला भी लेहल जाहि,जो ओकर लिघे आहे |''
\v 26  फिरिच ओहर कहिस,''परमेश्वर क रायेज ह ऐसन हे,जईसन कोनो आदमी ह भुईया म बिहन छिटिन,
\v 27  अउ राती म सोये अउ दिन म जागहि,अउ ओ बिहन ह ऐकस जागिस अउ बढिस की ओ नी जानिस |
\v 28 पृथ्वी अपन  आपेछ से फर लानथे,आगु जागहि,तब बायेल,अउ तब बायेल म तियार दाना |
\v 29  लेकिन जब दाना तियार होय जाथे,तब ओहर तुरतेच हसुवा लगाथे,काबर की लुवे क बेरा आ गए हे |''
\v 30  फिरेच ओहर कहिस,''हमन परमेश्वर क रायेज क उदाहरन काकर से देई,अउ कोन दृष्टान्त से ओला बतई ?
\v 31 ओहर राई क दाना क समान हे :जब भुईया म बुनल जाथे त भुईया क सबेच बिहन से छोटका रहेल,
\v 32 लेकिन जब बुनल जाथे,त जायेग के सब साग-पात ले बड़खा होथे,अउ ओकर ऐसन बड़खा डार (डंगाल) हिकलथे की अकाश क चरई मन ओकर छाव म बसथे |''
\v 33 ओहर ओमन ला ये मन्धे क अउ डेरेच से दृष्टान्त दे दे के ओमन क समझ क अनुसार बचन सुनात रहिस,
\v 34 अउ बिन दृष्टान्त कहे ओहर ओमन से कुछू भी नी करत रहिस ; लेकिन सुनसान म ओहर अपन चेला मन ला सब गोयठ क अर्थ समझात रहिस |
\v 35 ओहिच दिन जब संझा होईस,त ओहर चेला मन से कहिस,''आवा,हमन ओ पार चली |''
\v 36  अउ ओमन भीड़ ला छोयड़ के जेकस ओहर रहिस,वैसनेच ओला डोगा म संग ले गईन ;अउ ओमन संग अउ डोगा रहिस |
\v 37  तब बड़खा आंधी अईस,अउ लहर मन डोगा म हिया तक लागत रहिस की ओमन म पानी से भर जात रहिस |
\v 38 पर ओहर अपन आप पाछु कती क भाग गद्दा म सोवत रहिस | तब ओमन मन ओला जगाये के ओकर से कहिन,''हे गुरु जी,का तोला चिन्ता नी हे की हमन नाश होए जाथी ?''
\v 39 तब ओहर उईठ के आंधी ला डाठिस (घुडकिस),अउ पानी से कहिस, '' सांत रह,थइम जा ! '' अउ आंधी थइम गईस अउ डेरेच बढ़िया लागिस |
\v 40 अउ ओमन से कहिस,''तुमन काबर डरथा ? का तुमन ला अब तक बिश्वास नी हे ?''
\v 41 ओमन डेरेच डराये गईन अउ अपनेच म गोठियाय लागिन,ये कोन हे की आंधी अउ पानी भी ऐकर हुकूम (आज्ञा) ला मानथे ?''
\c 5
\p \v 1 ओमन झील क ओपार गिरासेनि मन क देश म पहुचिन,
\v 2 जब ओहर डोंगा ले उतरिस त तुरतेच एक मैनसे जेमा अशुध्द आत्मा रहिस,मरघट ले हिकेल के ओकर से मिलिस |
\v 3 ओहर मरघट म रहत रहिस अउ कोनो ओला बेड़ी-साकल से भी नी बायेध सकत रहिन,
\v 4 काबर कि ओहर घरी-घरी बेड़ी-अउ साकल मन से बांधल गये रहिस,पर ओला ओहर साकल मन ला तोयड़ देहे रहिस अउ बेड़ी मन ला तुडका-तुडका कईर देहे रहिस,अउ कोनो ओला बस म नी कईर सकत रहिन |
\v 5 ओहर हमेसेच दिन-राती मरघट मन मे अउ पहार मन चिलात,अउ अपन आप ला पखना मन से मारत रहिस |
\v 6 ओहर यीशु ला दुरेच ले देख के कुदिस,अउ ओला प्रनाम करिस,
\v 7 अउ डेरेच जोर से किरलाए के कहिस,''हे यीशु परम् प्रधान परमेश्वर क बेटा,मोला तोर से का बुता ? मैहर तोला परमेश्वर क कसम देहथो की मोला पीड़ा झिन दे |''
\v 8 काबर की ओहर ओकर से कहे रहिस की,''हे अशुध्द आत्मा,ये आदमी म ले हिकेल जा |''
\v 9 ओहर ओकर से पुछिस,''तोर नाव का हे ? ''ओहर ओकर से कहिस,''मोर नाव सेना हे ;काबर की हमन डेरेच झन हवन |''
\v 10 अउ ओहर ओकर से डेरेच बिनती करिस,''की हमन ला ये देश से बाहरी कती झेन भेज |''
\v 11 हुवा पहार म बरहा मन क एगोठ बड़खा झुन्ड चरत रहिस |
\v 12 ओमन ओकर से बिनती करके कहिन,की हमन ला ओ बरहा मन म भेईज दे की हमन ओमन क भितरी जई |''
\v 13 त फिर ओहर ओमन ला हुकूम देहिस अउ अशुध्द आत्मा मन हिकेल के बरहा मन क भीतर म बैइठ गईन,अउ झुन्ड,जो कोनो दुई हजार कस रहिस,चटाएन म से झपेट के झील म जाए गिरिन अउ मईर गिन |
\v 14 ओमन क चरोईया मन भायेग के शहर अउ गाव मन मे खबर ला सुनईन,अउ जे कुछू होए रहिस,आदमी मन ओला देखेक बर अईन |
\v 15 यीशु क लिघे आए के ओला जेमे दुष्टात्मा रहिस,मनेकी जेमा सेना घुसे रहिस,कपरा पहिनल अउ चेत कस बैइठल देखिन त डईर गिन |
\v 16 देखे बाला मन ओकर,जेमे दुष्टात्मा मन रहिन,अउ बरहा मन क सबेच हाल ला ओमन ला कह सुनईन |
\v 17 तब ओमन ओकर से बिनती कईर के कहे लागिन की हमर सिवाना ले हिकेल जा |
\v 18 जब ओहर डोगा म चड़हे लागिस त ओहर जेमा आगु दुष्टात्मा रहिस,यीशु से बिनती करे लागिस,''मोला अपन संग म रहे दे |''
\v 19 लेकिन ओहर ओके ला हुकुम नी देहिस,अउ ओकर से कहिस,''अपन घर जा अउ अपन मैनसे मन ला बता की तोर उपर दया कईरके परभू हर तोर बर कईसे बड़खा बुता करिसे |''
\v 20 ओहर जाएके दिकापुलिस म ये गोएठ क प्रचार करे लागिस कि यीशु हर मोर बर कईसे बड़खा बुता करिसे ;अउ सब मैनसे मन अकचकाये गईन |
\v 21 जब यीशु फिर डोगा से पार गईस,त ऐक बड़खा भीड़ ओकर लिघे जुईट गिन | ओहर झील क कगरेच ही रहिस की 
\v 22 याईर नाम क आराधनालय क सरदार मन से ऐक झन अईस,अउ ओला देईख के ओकर गोड म गिरिस,
\v 23 अउ ये कही के ओकर से डेरेच बिनती करिस,''की मोर छोटी बेटी मरे बाला हे:तये आये के ओकर म हाथ रईख दे की ओ चंगा होए के जीवित होए जाहि |''
\v 24 तब ओहर ओकर संग म चलिस ; अउ बड्खा भीड़ ओकर पीछू होए लेहिस,हिया तक की आदमी मन ओकर म गिर पड़त रहिन |
\v 25 ऐक अवरत रहिस,जेके ला बारह बरस से लहू बहे क रोग रहिस |
\v 26 ओहर डेरेच डाक्टर (वैध) मन से डेरेच दुख उठाये रहिस,अउ अपन सबेच पईसा खरचा करे पर भी ओला कुछू लाभ नी होए रहिस,लेकिन अउ भी रोगही होए गए रहिस |
\v 27 ओहर यीशु क चरचा ला सुइन के भीड़ म से ओकर पाछू से अईस अउ ओड़ना ला छुए लेहिस,
\v 28  काबर की ओहर कहत रहिस,''की अगर मेहर ओकर ओड़ना ला छुए लेहु,त चंगा होए जाहू |''
\v 29  अउ तुरतेच ओकर लहू बहत रहिस तेह बन्द होए गिस,अउ ओहर अपन देह म जाएन लेहिस की मैहर ओ बिमारी से बढिया होए गए हो |
\v 30  यीशु हर तुरतेच अपन से जाएन लेहिस की मोर से सामर्थ्य हिकलिस हे,अउ भीड़ म पाछू फिर के पुछिस,''मोर ओड़ना ला कोन छुईस ?''
\v 31  ओकर चेला मन ओकर से कहिन,''तय देखत हस की भीड़ तोर पर टूईट पड्थे अउ तेहर कहतहस की कोन मोला छुईस ?''
\v 32 तब ओहर ओला देखेक बर जेहर ये बुता ला करे रहिस,चाएरो कती देखिस |
\v 33 तब ओ महिला ऐला जाएन के की मोर ज कईसन भलाई होईसे,डरत अउ कापत अईस,अउ ओकर गोड़ म गिरके ओकर से सब हाल ला सहीच-सहीच कह देहिस |
\v 34 ओहर ओकर से कहिस,''बेटी,तोर बिश्वास हर तोला चंगा करिसे :कुशल से जा,अउ अपन ये बिमारी से बईच रह |''
\v 35  ओहर ये कहतेच रहिस की आराधनालय क मुखिया क घर से आदमी मन आएके कहिन,तोर बेटी तो सिराये (मईर) गिस,अब गुरू ला काबर दुख देबे ?''
\v 36  जे गोएठ ला ओमन करत रहिन,ओला यीशु हर नी सुईन के,आराधनालय क मुखिया से कहिस,''मत डर ; केबल बिश्वास रख |''
\v 37  अउ ओहर पतरस अउ याकूब अउ याकूब क भाई युहन्ना मन ला छोयेड़ के,अउ कोनो ला अपन संग नी आए देहिस |
\v 38 आराधनालय क मुखिया क घर म पहुच के,ओहर आदमी मन ला जेमन डेरेच रोत अउ चिलात देखिस |
\v 39 तब ओहर भीतर कती जाए के ओमन से कहिस,''तुमन काबर हल्ला मचात अउ रोवत हवा ? लड़की नी मरिस हे,लेकिन सुतत आहे |''
\v 40  ओमन ओकर हसी करे लागिन,लेकिन ओहर सब झन ला हिकाऐल के लड़की क दाऊ-दाई अउ अपन संगता क संग भीतर,जिहा लड़की पड़े रहिस,गईन | 
\v 41 अउ लड़की क हाथ ला पकेड़ के ओकर से कहिस,''तलीता कुमी !'' जेकर अर्थ हे,''हे लड़की,मै हर तोर से कहथो उठ !''
\v 42  अउ लड़की तुरतेच उईठ के चले फिरे लागिस;काबर की ओहर बारह बरस क रहिस | ये घटना पर मैनसे मन डेरेच अकचकाय गिन |
\v 43 फिर ओहर ओमन ला चिताय के हुकुम देहिस की ये गोएठ ला कोनो झिन जाने अउ कहिस,''ऐला कुछु खाये बर देदा |''
\c 6
\p \v 1 हुवा से हिकेल के ओहर अपन देश म अईस अउ ओकर चेला मन भी ओकर संग गईन |
\v 2 सब्द क दिन ओहर आराधनालय म उपदेश करे लागिस,अउ डेरेच झन आदमी मन अकचकाय गिन अउ कहे लागिन ऐके ला ये गोएठ कहा कती ले अईस ? ये कोन सा ज्ञान हे जो ओला देहल गईसे ?कैइसन सामर्थ क बुता ऐकर हाथ से परगट होथे ?
\v 3 का ये ओहिच बढ़ई नी हे,जो मरियम क बेटा,अउ याकूब,योसेस,यहूदा अउ शमौन क भाई हे ? का ओकर बहिन मन हमर मांझा म नी रहे ? ''ऐकर कारन ओमन ओकर बिषय म ठेस खईन |
\v 4 यीशु हर ओमन से कहिस,''भविश्यद्क्ता क अपन देश,अउ अपन सगा मन,अउ अपन घर को छोएड़ के अउ कही निरादर नी होए |''
\v 5 ओहर वहा कोनो सामर्थ क बुता नी कर सकिस,केबल तनिक बिमार मन पे हाथ रईख के ओमन ला चंगा करिस |
\v 6 अउ ओला ओमन क अबिश्वास पे चकित होईस अउ ओहर चाएरो कती क गाव म उपदेश करत फिरिस |
\v 7 ओहर बारह मन ला अपन लिघे बुलईस अउ ओमन ला दूई-दूई कईर के भेजे लागिस ; अउ ओमन ला अशुध्द आत्मा मन पे अधिकार देहिस |
\v 8 ओहर ओमन ला हुकुम देहिस,''की डगर बर लाठी ला छोयेड़ अउ कुछो झेन लेईहा ; न त रोटी , न झोला न बटुए म पईसा,
\v 9 लेकिन पनही पहिना अउ दूई-दूई कुरता झिन पहनहिया |'' 
\v 10 अउ ओहर ओमन से कहिस,''जहा कहिच तुमन कोनो घर म उतरिया,त जबले हुआ से बिदा नी होईहा तबले ओहिच घर म ठहरे रईहा |
\v 11 जे जगहा क मैनसे मन तुमन ला गरहन नी करही अउ तुमन क नी सुनही,त हुवा ले चलत-चलत अपन गोड से धुल झायेड़ देईहा की ओमन पे गवाही हो |''
\v 12 तब ओमन जाए के प्रचार करिन की मन फिरावा,
\v 13 अउ बहुतेच दुष्टात्मा मन ला हिकालिन,अउ बहुतेच बिमारी मन पर तेल मईल के ओमन ला चंगा करीन |
\v 14 हेरोदेस राजा हर भी ओकर चर्चा सुनिस,काबर की ओकर नाम बगेर गए रहिस,अउ ओहर कहिस,''की यूहन्ना बपतिस्मा देहे बाला मरल म से जी उठिस हे,ऐकरे बर ओकर से सामर्थ क बुता परगट होवथे |''
\v 15 अउ मैनसे मन कहिन,ये एलिय्याह हे |''लेकिन कुछ अउ मन कहिन,''भविश्यद्क्ता य भविश्यद्क्ता मन म से ऐक क समान हे |''
\v 16 हेरोदेस हर ऐला सुइन के कहिस,''जे यूहन्ना क मुड़ी ला मैहर कटवाये रहे,वोहिच हर जी उठिस हे !''
\v 17 हेरोदेस हर अपन भाई फिलिप्पुस के घरदारिन हेरोदियास क कारन,जेकर से ओहर बिवाह कर लेहे रहिस,आदमी मन ला भेज के यूहन्ना ला पकड़वाये के जेलखाना म डलवाये देहे रहिस;
\v 18 काबर की यूहन्ना हर हेरोदेस से कहे रहिस,अपन भाई क घरदारिन ला तोला रखना उचित नी हे |''
\v 19 ऐकरे बर हेरोदियास  ओकर से बैर रखत रहिस अउ चाहत रहिस की ओला मरवाए डालही ;लेकिन ऐसन नी होए सकिस,
\v 20 काबर की हेरोदेस हर यूहन्ना ला धर्मी अउ पवित्र मैनसे जाएन के ओकर से डरत रहिस,अउ ओला बचाए रखत रहिस,अउ ओकर गोएठ मन ला सुइन के डेरेच घबराए जात रहिस,पर खुशी से सुनत रहिस |
\v 21 ठीक मौका अईस जब हेरोदेस हर अपन जनम दिन म अपन प्रधान मन,अउ सेनापत्ति मन,अउ गलील क बड्खा आदमी मन बर भोज रखे रहिस |
\v 22 त हेरोदियास क बेटी हर भीतर अईस,अउ नायेच के हेरोदेस ला अउ ओकर संग बैठल बाला मन ला खुश करिस |तब राजा हर लड़की से कहिस,''तय जे कुछू चाहबे मोर से मांग मै हर तोला देहू |''
\v 23 अउ ओकर से कसम खईस,''मै हर अपन देश तक जे कुछू तय मोर से मागबे मै हर तोला देहू |''
\v 24 ओहर बाहर कती जाए के अपन दाई से पुछिस,''मैहर का मांगो ?'' ओहर बोलिस,''युहन्ना बपत्तिस्मा देहे बाला क मुड़ ला |''
\v 25 ओहर तुरतेच राजा क लिघे भीतर अईस अउ ओकर से बिनती करिस,''मै हर चाहथो की तय अभिचेच (तुरतेच) यूहन्ना बपत्तिस्मा देहे बाला क मुड़ ला एगोठ छिपा म मोला लनवाए दे |''
\v 26 तब राजा हर डेरेच उदास होए गिस,लेकिन अपन कसम क कारन अउ संग बैइठे बाला मन क कारन ओला टालेबर (टालना ) नी चाहिस |
\v 27 तले राजा हर तुरतेच ऐक सिपाही ला हुकुम देके भेजिस की ओकर मुड़ ला कायेट लाना |
\v 28 ओहर जेलखाना म जाए के ओकर मुड़ ला कटिस,अउ ऐक छिपा म रईख के लईस अउ लड़की ला देहिस,अउ लड़की हर अपन दाई ला देहिस |
\v 29 ऐला सुईन के यूहन्ना क चेला मन अईन,अउ ओकर लोथ ला ले गईन अउ कबर म रखिन |
\v 30 प्रेरित मन यीशु क लिघे जुटीन,जे कुछो ला ओमन करिन अउ सिखाए रहिस,सब मन ला बतईस |
\v 31 ओहर ओमन से कहिस,''तुमन अपन अलगेच कोनो सांत जगहा म चईल के तनिक अराम कईर ला,''काबर की डेरेच मैनसे मन आत-जात रहिन,अउ ओमन ला खाए क भी मोका नी मिलत रहिस |
\v 32 ऐकर बर ओमन डोगा म चईढ के सांत जगहा म अलगेच चईल  देहिन |
\v 33 बहुतेच मन ओमन ला जात देखके पहिचाएन लेहिन,अउ सब शहर मन से जुईट के हुवा रेंगत कुदिन अउ ओमन से आगू जाए पहुचिन |
\v 34 ओहर उतेर के बड्खा भीड़ देखिस,अउ ओमन पर तरस खईस,काबर की ओमन उन भेड़ मन नियेर रहिन,जेमन क कोनो रखबाला नी हो;अउ ओहर ओमन ला बहुतेच अकुन गोएठ सिखाये लागिस |
\v 35 जब दिन हर डेरेच ढईल गे रहिस,त ओकर चेला मन ओकर लिघे आये के कहे लागिन,''ये सूनसान जगहा हे,अउ दिन डेरेच ढईल गिस हे |
\v 36 ओमन ला भेज की चाएरो कती क गाव अउ पारा मन म जाए,के अपन मन बर कुछो खाए बर खरीदे लेहे |
\v 37 ओहर उत्तर देहिस,''तुहिच मन ओमन ला खाए बर दा |''ओमन ओकर से कहिन,''का हमन सौ दीनार क रोटी खरिद लेई,अउ ओमन ला खिलई ?''
\v 38 ओहर ओमन से कहिस,''जाएके देखा की तुमन ज कतेक रोटी मन हे ? ''ओमन पुईछ के कहिन,''पाच ठन रोटी अउ दूई ठन मछरी हे |''
\v 39 तब ओहर ओमन ला हुकुम देहिस,की सब झन ला हरियर बंद मन मे लाईने-लाइन बैठाए दा |
\v 40 ओमन सव-सव अउ पचास-पचास कईर के लाईने-लाईन बैइठ गिन | 
\v 41 ओहर यीशु पाच रोटी ला अउ दूई मछरी मन ला लेहिस,अउ स्वर्ग कती ला देख के धन्यवाद करिस,अउ रोटी मन ला तोयेड़-तोयेड़ के अपन चेला मन ला देहत गईस,कि ओमन मैनसे मन ला परोसे,अउ अउ दूई मछरी ला भी ओमन सब म बायेट देहिस |
\v 42 ४२.सब झन खाए के अघाए गिन,
\v 43 अउ ओमन मन टुकरा मन क बारह टुकना मन भईर के उठईन,अउ कुछो मछरी मन से भी |
\v 44 जेमन रोटी मन ला खईन,ओमन पाच हजार मैनसे मन रहिन |
\v 45 तब ओहर तुरतेच अपन चेला मन ला डोगा म चड़हे ब जबरन करिस की ओमन मन ओकर से आगू औ पार बैतसेदा चईल जाए,जबले की ओहर आदमी मन ला बिदा करे |
\v 46 ओमन मन बिदा कईर के ओहर (यीशु मसीह) पहार पर प्रार्थना करे बर गईस |
\v 47 जब सांझ होईस,त डोंगा हर झील क मांझा म रहिस,अउ ओहर एकेच झन भुईया पर रहिस |
\v 48 जब ओहर देखिस की ओमन मन खेवत-खेवत घबराए गईन,काबर की धुका हर ओमन क बिरोध म रहिस,त राएत क चवथा पहर क लिघे ओहर झील म रेंगत ओमन क लिघे अईस ; अउ ओमन ले आगू हिकेल जाए बर चाहत रहिस |
\v 49 लेकिन ओमन मन ओला झील म रेंगत देईख के समझिन की भुत है,अउ किरलाए उठिन ; 
\v 50 "काबर सबेच झन मन ओला देख के घबराए गए रहिन | पर ओहर तुरतेच ओमन ले गोठीएईस अउ कहिस, ""हिम्मत बांधा : मैहर हव ; झिन डरा !"""
\v 51 तब यीशु हर ओमन क लिघे डोंगा म अईस,अउ धुका हर थईम गिस : अउ ओमन ढेरेच ही अकचकाए लागिन |
\v 52 ओमन ओ रोटी मन क बिषय म नी समझे रहिन,काबर की ओमन क मन कठोर होए गए रहिस |
\v 53 ओमन ओ पार उतेर के गत्रेसरत म पहुचिन,अउ डोंगा ला घाट म लगईन |
\v 54 जब ओमन डोंगा ले उतरिन,त लोग मन तुरतेच ओला पहिचाएन के,
\v 55 आसे-पासे क सबेच देश म कुदिन,अउ बिमार मन ला खात मन म रईख के,जिहा-जिहा समाचार पईन की ओहर है,हुवा-हुवा लेहत फिरिन |
\v 56 अउ जिहा कही ओहर गांव,नगर,अउ बस्ती मन म जात रहिन,लोग मन बिमार मन ला बाजार मन म रईख के ओकर ले बिनती करत रहिन की ओहर ओमन ला अपन कपरा क आचंल ही मन ला छुए दे : अउ जेतेक झन मन ओला छुवत रहिन,सबेच झन मन चंगा होए जात रहिन |
\c 7
\p \v 1 तब फरीसी अउ कुछ शास्त्री मन जेमन यरूशलेम कती ले आए  रहिन,ओकर लिघे म जुटीन,
\v 2 अउ ओमन ओकर कुछो चेला मन ला अशुध्द मनेकी बिन धोये हाथ मन से रोटी खात देखिन,
\v 3 काबर की फरीसी अउ सब यहूदी मन,पूर्वज मन क रीति म रेंगत रहिन अउ जबले सुघर-बढ़िया हाथ नी धोय लेत रहिन,तबले नी खात रहिन ;
\v 4 अउ बजार ले आए के,जबले स्नान नी कईर लेत रहिन,तबले नी खात रहिन ; अउ डेरेच अकुन अउ गोएठ हे,जेला ओमन क माने बर लिघे पहुचाल गए रहिस जईसे कटोरा मन,अउ लोटा,अउ ताम्बा क भाड़ा मन ला मांजना-धोना |
\v 5 ऐकरे बर ओ फरीसी अउ शास्त्री मन ओकर से पूछिन,''तोर चेला मन काबर पूर्वज मन क रीति मन पर नी चले,अउ बिन धोये हाथ मन से रोटी खाथे ?'
\v 6 ओहर ओमन से कहिस ''यशायाह हर तुमन कपटी मन क बिषय म बहुतेच ठीक भविष्यवाणी करिसे जेकस लिखाल हे :'ये मैनसे मन जीभ ले त मोर आदर करथे,पर ओमन क मन मोर से दूरेच रहेल |
\v 7 ऐमन बिन बुता क मोर उपासना करथे,काबर की मैनसे मन क हुकूम ला धरम उपदेश कईर के सिखाथे |
\v 8 काबर की तुमन परमेश्वर क हुकूम ला टायेल के मैनसे मन क रीति ला मानथा |''
\v 9 ओहर ओमन से कहिस,''तुमन अपन रीति ला माने बर परमेश्वर क हुकूम ला कैसन बढ़िया ढंग से टायेल देथा !
\v 10 काबर की मुशा हर कहिसे,''अपन दाऊ अउ अपन दाई क आदर कर अउ जे कोनो दाऊ व दाई के बुरा कही,ओहर जरुरेच माएर देहल जाए |
\v 11 लेकिन तुमन कहथा कि अगर कोनो अपन दाऊ व दाई से गोठियाय,'जे कुछू तोला मोर से सेवा होए सकत रहिस,ओला कईर धारेन |'
\v 12 त तुमन ओकर दाऊ व ओकर दाई क कुछो सेवा नी करे देथा |
\v 13 ये मंधे क तुमन अपन रीति ले,जेला तुमन ठहराए हा,परमेश्वर क बचन ला टायेल देथा ; अउ ऐकस-ऐकस अउ डेरेच बुता ला करथा |''
\v 14 तब मैनसे मन ला अपन लिघे बुलाए के ओमन से कहिस,''तुमन सब झन मोर सुना,अउ समझा |
\v 15 ऐसन कोनो चीज नी हे जो मैनसे मन ला बाहर कती ले घुएस  के ओला अशुध्द करही ;लेकिन जे चीज ह मैनसे मन क भीतर ले हिकलथे ,ओहिच हर ओला अशुध्द करथे |
\v 16 यदि कोनो क सुने क कान हे त सुइन लेवा |]''
\v 17 जब ओहर भीड़ क लिघे ले घर म गईस,त ओकर चेला मन ये दृष्टान्त क बिषय म ओकर से पूछिन |
\v 18 ओहर ओमन से कहिस,''का तुमन भी ऐकस नी समझे हा ? का तुमन नी समझा कि जे चीज ह बाहर कती ले आदमी क भीतर जाथे,ओहर ओला अशुध्द नी कईर सकथे ?
\v 19 काबर की ओहर ओकर मन म नी जाथे,लेकिन पेट म जाथे अउ संडास म ले हिकेल जाथे ? ''ऐला कहिके ओहर सबेच खाना क चीज मन ला शुध्द ठहरईस |
\v 20 फिरेच ओहर कहिस,''जेहर मैनसे मन क मन ले हिकलथे वोहीच हे जेहर मैनसे मन ला अशुध्द करथे |
\v 21 काबर की भीतर ले,मने कि मैनसे मन ले,बुरा-बुरा बिचार,व्यभिचार,चोर,ह्त्य,परस्त्रीगमन,
\v 22 लोभलालच,दुष्टता,छल,लुचापन,कुदृष्टि,नीन्दा,अभिमान,अउ मूरखता हिकलथे |
\v 23 ये सब बुरेच गोयठ हर भीतर ले हिकलथे अउ मैनसे मन ला अशुध्द करथे |''
\v 24 फिर ओहर हुवा ले उईठ के सूर अउ सैदा क देश म अईस ;अउ एकठन घर म गईस अउ चाहत रहिस की कोनो झिन जाऐन पाए;लेकिन ओ छिप नी सकिस |
\v 25 अउ तुरतेच ऐक महिला हर जेकर छोटी बेटी म अशुध्द आत्मा रहिस,ओकर चरचा ला सुइन के अईस,अउ ओकर गोड़ म गिर गईस |
\v 26 ऐहर यूनानी अउ सुरुफिनीकी जायेत क रहिस |ओहर ओकर से बिनती करिस की मोर बेटी म ले दुष्टात्मा ला हिकाएल दे | 
\v 27 यीशु हर ओकर से कहिस,''आगू बाबू मन ला अघाए दे,काबर की बाबू मन क रोटी मन ला लेके कूकुर मन क आघू म देना सही नी हे |''
\v 28 ओहर यीशु ला उत्तर देहिस,''सहीच हे परभू ;तबो ले कूकुर मन भी त टेबल क खाल्हे बाबू मन क रोटी ला बाचल-खोचल मन ला खाए के रहथें |''
\v 29 यीशु हर ओकर से कहिस,''ये गोएठ क कारन चईल जा ; दुष्टात्मा हर तोर बेटी ले हिकेल गईसे |'
\v 30 ओहर अपन घर म आए के देखिस की नोनी हर खाटी म पड़िसे,अउ दुष्टात्मा ह हिकेल गईसे |
\v 31 फिर ओहर सूर अउ सैदा क देश ले निकले के दिकापुलिस से होवत गलील क झील म पहुचिस |
\v 32 त मैनसे मन ऐक भईरा ला जेहर तोतरा भी रहिस,ओकर लिघे लाऐन के ओकर से बिनती करिन की अपन हाथ ला ओकर उपर रखे |
\v 33 तब ओहर ओला भीड़ ले अलगेच ले गईस,अउ अपन उंगली ला ओकर कान म डालिस अउ थुईक के ओकर जीभ ला छुईस,
\v 34 अउ स्वर्ग कती ला देईख के आह भरिस अउ ओकर से कहिस,''इफ्फत्त्तह !'' मने की ''खुईल जा ''!
\v 35 ओकर कान ह खुईल गईस,अउ ओकर जीभ क गाठ घलो खुईल गिस,अउ ओहर सफा-सफा गोठियाए लागिस |
\v 36 तब ओहर ओला चितईस कि काकरो के झिन बतईहा ;लेकिन जेतेक ओमन ला चितईस ओतनेच ओमन अउ प्रचार करे लागिन |
\v 37 ओमन डेरेच अकचकाए के कहे लागिन,''ओहर जे कुछू करिस सब अछेच करिस ;ओहर भईरा मन ला सुनेक क कान,अउ कोन्दा मन ला गोठियाय क बल देथे |''
\c 8
\p \v 1 ओ दिन मन म जब फिर बड़खा भीड़ जुटीन,अउ ओमन ज कुछू खाए बर नी रहिस,त ओहर अपन चेला मन ला लिघे बुलाये के ओमन से कहिस,
\v 2 मोला ये भीड़ पर तरस आत आहे,काबर की तिन दिन ले बरोबर मोर संग हे,अउ ओमन ज कुछो खाए बर नी हे |
\v 3 अगर मैहर ओमन ला भुखाल घर भेजहू,त डगर म थईक के रह जाहि ;काबर की ऐमन मे से कोनो-कोनो ह जबर तान ले अईन हे |''
\v 4 ओकर चेला मन ओके ला उत्तर देहिन,हिया जंगल म ऐतेक रोटी कोनो कहा ले लानही की ऐमन अघाही जाए ?''
\v 5 ओहर ओमन से पुछिस,''तुमन ज केतेक रोटी आहे ?''ओमन कहिन सात ठे |''
\v 6 तब ओहर आदमी मन ला भुईया म बैइठेक क हुकूम देहिस,अउ ओहर सात रोटी मन ला लेहिस अउ धन्यवाद कईर के तोड़िस,अउ अपन चेला मन ला देहत गईस कि ओमन क आगू म देहे,अउ ओमन मैनसे मन क आगू म परोएस देहिन |
\v 7 ओमन ज तनिक अकुन छोटे मछरी रहिस ;ओहर धन्यवाद कईर के ओला भी मैनसे मन क आगू म रखेक बर हुकुम देहिस |  
\v 8 ओमन खाए के अघाये गईन अउ चेला मन बाचल टुकरा मन क सात टोकरी भईर के उठईन |
\v 9 अउ मैनसे मन चायेर हजार क बराबर रहिन ;तब ओहर ओमन ला बिदा करिस,
\v 10 अउ ओहर तुरतेच अपन चेला मन संग म डोगा म चईढ के दलमनूता देश चईल देहिन |
\v 11 फिर फरीसी मन आय के ओकर से बाद-बिवाद करे लागिन,अउ ओला जाचे बर ओकर से कोनो स्वर्गीय चिन्ह मागिन |
\v 12 ओहर अपन आत्मा म आह भईर के कहिस,''ये समय क मैनसे मन काबर चिन्ह ढूढत आहे ? मैहर तुमन से सहीच कहथो की ऐ समय क मैनसे मन ला कोनो चिन्ह नी देहल जाही |''
\v 13 अउ ओहर ओमन ला छोएड़ के फिरेच डोगा म चईढ गईस अउ ओपार चईल देहिस |
\v 14 चेला मन रोटी लेहे बर भुलाये गए रहिन,अउ डोगा म ओमन ज ऐकेच ठन रोटी रहिस |
\v 15 ओहर ओमन ला चितईस,'' देखा,फरीसी मन क खमीर अउ हेरोदेस मन क खमीर से चवकन्ना रईहा |''
\v 16 ओमन अपनेच मन बिचार कईर के कहे लागिन,''हमर ज रोटी नी हे |''
\v 17 ऐला जायेन के यीशु हर ओमन से कहिस,''तुमन काबर अपन म ऐ बिचार करथा की हमर ज रोटी नी हे ? का अब तक तुमन नी जाने हा अउ नी समझे हा ? का तुमन क मन कठोर होय गिस हे ?
\v 18 का आएख रहत तुमन भी नी देखथा,अउ कान रहत भी नी सुनथा ? अउ का तुमन ला याद नी हे 
\v 19 कि जब मैहर पाच हजार बर पाच रोटी मन ला तोड़े रहे त तुमन टुकरा मन से कतेक टुकनी भईर के उठाये रहा ?''ओमन ओकर से कहिन बारह टुकना |''
\v 20 अउ जब चायेर हजार मन बर सात रोटी रहिस त तुमन टुकरा मन क कतेक टोकनी भईर के उठाये रहा ?ओमन ओकर से कहिन,''सात टुकना |''
\v 21 ओहर ओमन से कहिस,''का तुमन अबरो ले नी समझेहा ?''
\v 22 ओमन बैतसैदा म अईन ;अउ आदमी मन ऐक अन्धा ला ओकर लिघे लानीन अउ ओकर से बिनती करिन की ओला छूवें |
\v 23 ओहर ओ अन्धा क हाथ ला धईर के ओला गाव क बाहर कती ले गईस,अउ ओकर आख म थूईक के ओकर उपर हाथ रईख के,अउ ओकर से पुछिस,''का तय कुछू ला देखत हस ?''
\v 24 ओहर आयेख ला उठाये के कहिस,''मै हर मैनसे मन ला देखथो ; ओमन मोला रेनगत रुख मन कस दिखथे |''
\v 25 तब ओहर दूसर बार ओकर आयेख पर हाथ रखिस,अउ अन्धा हर ध्यान से देखिस | ओहर चंगा होय गईस,अउ सबेच कुछ ला सफा-सफा देखे लागिस |
\v 26 ओहर ओके ला ये कहीय के घर भेजिस,''ये गाव क भीतर गोड़ ला भी झिन रखबे |''
\v 27 यीशु अउ ओकर चेला मन कैसरिया फिलिप्पी क गाव म चईल गिन|डगर म ओहर अपन चेला से पुछिस,''आदमी मन मोला का कहथे ?''
\v 28 ओमन उत्तर देहिन,''यूहन्ना बपतिस्मा देहे बाला;पर कोनो-कोनो एलिय्याह अउ कोनो-कोनो भविष्यध्दक्ता मन मे ले कोनो ऐक झन हे कहथे |''
\v 29 ओहर ओमन से पुछिस,''लेकिन तुमन मोला कोन कहथा ?'' पतरस हर ओला उत्तर देहिस,''तय मसीह हस |''
\v 30 तब ओहर ओमन ला चिताए के कहिस कि मोर बिषय म ये गोएठ ला कोनो से झिन कईहा |
\v 31 तब ओहर ओमन ला सिखाये लागिस की आदमी क बेटा ला जरुरेच हे की ओहर बहुतेच दुख उठाही,अउ पुरनिए अउ प्रधान याजक अउ शास्त्री मन ओला तुच्छ समेझ के माएर देहि,अउ ओहर तिन दिन म आगू जी उठही |
\v 32 ओहर ये गोएठ ला ओमन से सफ्फा-सफ्फा कह देहिस | ये गोएठ पर पतरस ओला अलगेच ले जाए के झिडके लागिस,
\v 33 लेकिन ओहर फिईर के अपन चेला मन कती देखिस,अउ पतरस ला झिड़ेक के कहिस,''ये शैतान,मोर आगू ले दूरिहा चईल जा ;काबर कि तय परमेश्वर क गोएट पर नी,लेकिन आदमी मन क गोएट म मन लगाथस |''
\v 34 ओहर भीड़ अउ अपन चेला मन ला सब झन ला लिघे बुलाये के ओमन से कहिस,''जे कोनो मोर पिछु आये बर चाहि,त ओहर अपनेच-अपन ला मना करे अउ अपन क्रूस ला उठाये,के मोर पाछू होए ले |
\v 35 काबर कि जे कोनो हर अपन प्रान ला बचायेक चाही ओहर ओला भुलाही,पर जे कोनो मोर अउ सुसमाचार बर अपन प्रान ला गवाही,ओहर ओला पाही |
\v 36 यदि आदमी मन सब जग ला पाए लेही अउ अपन प्रान ला भुलवाए डालही त ओला का लाभ होही ?
\v 37 आदमी अपन प्रान क बदले म का देहि ?
\v 38 जे कोनो हर ये व्यभिचारी अउ पापी जायेत क मांझा म मोर से अउ मोर गोएठ से लजही,आदमी क बेटा भी जब ओहर पवित्र दूत मन क संग अपन दाऊ क महिमा संग आही,त ओकर से भी लजाही |''
\c 9
\p \v 1 ओहर ओमन से कहिस,''मै हर तुमन से सहिच कहथो की जो हिया ठड़होये हे,ऐमे ले कोनो-कोनो ऐसन हे,कि जब तकले परमेश्वर क राज्य ला सामर्थ क संग सहित आये हुवा नी देख लेही,तबले मरे क स्वाद ला नी चिखही |''
\v 2 छव दिन क आगू यीशु हर पतरस अउ याकूब अउ यूहन्ना मन ला  संग लेहिस,अउ सांत म कोनो ऊचा पहार म ले गईस | हूवा ओमन क आगू म ओकर रूप बदल गईस,
\v 3 अउ ओकर कपरा ऐकस चमके लागिस अउ हिया तक उज्ज्वल होईस,कि जगत म कोनो धोबी हर भी ओकस उज्ज्वल नी करे सकतिस |
\v 4 अउ ओमन ला मूसा क संग एलिय्याह ह भी देखाई देहिस;ओमन यीशु संग गोठियात रहिन |
\v 5 ये गोएठ म पतरस हर यीशु से कहिस,''हे रब्बी,हमर हिया रहना बढिया हे:एकरे बर हमन तिन मण्डप बनाबो;ऐक ठन तोर बर,ऐक ठन मूसा बर,अउ ऐक ठन एलिय्याह बर |''
\v 6 काबर की ओमन नी जानत रहिन कि का उत्तर देई,ऐकरे बर कि ओमन डेरेच डराए गए रहिन |
\v 7 तब ऐक बदरी हर ओमन ला छाय लेहिस,अउ ओ बदरी म से ये गोएठ हिकलिस,''येहर मोर प्यारा बेटा हे,ऐकर सुना |''
\v 8 तब ओमन अकचकाये के चाएरो कती देखिन,अउ यीशु ला छोयेड़ के अपन संग अउ कोनो ला नी देखिन |
\v 9 पहार ले उतरते समय मा ओहर ओमन ला हुकूम देहिस कि जब तक ले आदमी क बेटा सिराये गए मन से जी न उठे,तब तक जो कुछो तुमन देखा हा ओला कोनो से झिन कईहा |
\v 10 ओमन मन ये गोएठ ला याद रखीन;अउ अपनेच म बाद-बिवाद करे लागिन,''सिराये गए मन मे से जी उठे क का मतलब हे ?''
\v 11 "अउ ओमन मन ओकर ले पुछिन, ""शास्त्री मन काबर कहथे की एलिय्याह क आगू बर जरुरेच है ?"""
\v 12 ओहर ओमन ला उत्तर देहिस,''एलिय्याह सहीच मे आगू आए के सबेच कुछू ला सुधारही,लेकिन आदमी क बेटा क बिषय म ऐह काबर लिखल आहे कि ओहर डेरेच दुख उठाही,अउ तुच्छ गिनल जाही ?
\v 13 लेकिन मैहर तुमन से कहथ,कि एलिय्याह तो आए गिस हे,अउ जेकस ओकर बिषय म लिखल हे,ओमन जे कुछू चाहिन ओकर संग म करीन |''
\v 14 जब ओह चेला मन क लिघे अईस,त देखिन कि ओकर चायरो कती ले बड्खा भीड़ लगिस हे,अउ शास्त्री ओकर ज बिवाद करत रहिन |
\v 15 ओला देखतेच ही सब झन डेरेच ही आश्चर्य करे लागिन,अउ ओकर कती कुईद के ओला नमस्कार करीन |
\v 16 ओहर ओमन से पूछिस,''तुमन ऐमन ले का बिवाद करथा ?''
\v 17 भीड़ म से ऐक झन ओला उत्तर देहिस,''हे गुरु,मै हर अपन बेटा ला जेमे गुंगा आत्मा समईस हे,तोर लिघे लाने रहेन |
\v 18 जे जहा कती ओहर ओला धरथे वहिच ओला पटेक देथे:अउ ओहर मुह म झाएग लाथे,अउ दात पिसथे,अउ झुराए जात हे | मैहर तोर चेला मन से कहे कि तुमन ओला निकायेल दा,लेकिन ओमन ओला नी निकायेल सकिन |''
\v 19 येला सुइन के ओहर ओमन ला उत्तर देई के कहिस,''हे अबिश्वासी आदमी मन,मै हर कब तक ले तुमन क संग रहू ?अउ कब तक ले तुमन क सहु ?ओला मोर लिघे लावा |''
\v 20 तब ओमन ओला ओकर लिघे ले लानीन:अउ जब ओहर ओला देखिस,त ओ आत्मा ह तुरतेच ओला चिरमोटीस;अउ ओहर भुईया म गीर गईस,अउ मुह से झायेग बोहात लोटे लागिस |
\v 21 ओहर ओकर दाऊ से पूछिस,''येकर ऐकस दसा कब ले हे ?'' ओहर कहिस,''जनम से हे |
\v 22 ओहर ऐला नाश करे बर कभो आगी म अउ कभो पानी म गिराथे;लेकिन अगर तय कुछू कईर सकथस त कर,त हमर पर तरस खाए के हमर उपकार कर |''
\v 23 यीशु हर ओकर से कहिस,''अगर तय कर सकथस ?ये का गोएठ हे ! बिश्वास करे बाला मन बर कुछू भी हो सकत हे|''
\v 24 लईका क दाऊ हर तुरतेच गीड़गिड़ाए के कहिस,''हे प्रभु,मैहर बिश्वास करथो,मोर अबिश्वास क उपाए ला कर |''
\v 25 जब यीशु हर देखिस कि आदमी मन कुईद के भीड़ लगाथे,त ओहर अशुध्द आत्मा ला ये कही के जगईस,''हे गूंगी अउ भईरा आत्मा मैहर तोला हुकूम देहथो,ओमे ले हिकेल जा,अउ ओमे फिर कभो झिन घुसबे |''
\v 26 तब ओहर किरलाये के अउ ओला बहुतेच मुरकेट के,हिकेल गईस ; अउ लईका ह मरल निएर होए गिस,हिया तक कि देरेच झन आदमी मन कहे लागिन की ओहर मईर गईस |
\v 27 लेकिन यीशु हर ओकर हाथ ला धईर के ओला उठईस,अउ ओहर ठड़होय गिस |
\v 28 जब ओहर घर म अईस,त ओकर चेला मन सांत म ओकर से पूछिन,''हमन ओला काबर नी निकायेल सकेन ?''
\v 29 ओहर ओमन से कहिस,''ये जायेत ह बिन प्रार्थना क कोनो अउ उपाए से नी हिकले बाला हे |''
\v 30 फिर ओमन हुवा ले गईन,अउ गलील से होए के जात रहिन |ओहर नी चाहत रहिस की कोनो जाऐन पाए,
\v 31 काबर की ओहर अपन चेला मन ला उपदेश देहत अउ ओमन ले कहत रहिस,''आदमी क बेटा,आदमी मन क हाथ म पकड़ाए जाही,अउ ओमन ओला मायेर देही ; अउ ओहर मरे क तिन दिन क पाछू म जी उठही |''
\v 32 पर ये गोएठ ला ओमन समझे नी पईन,अउ ओमन ओकर से पूछे बर डरात रहिन |
\v 33 फिर ओमन कफरनहूम म अईन ; अउ घर म आये के ओहर ओमन से पूछिस,''डगर म तुमन कोन गोएठ म बिवाद करत रहा ?''
\v 34 ओमन चुप रहिन,काबर कि डगर म ओमन मन अपनेच म ऐकर बर बाद-बिवाद करे रहिन की हमन मन से बड्खा कोन हे |
\v 35 तब ओहर बैईठ के बारह मन ला बुलईस अउ ओमन से कहिस,''यदि कोनो हर बड्खा होए बर चाही,त ओह सबले छोटका अउ सब झन क कमिया बईन जाए |''
\v 36 अउ ओहर ऐक लईका ला लेके ओमन क मांझा म ठड़वईस,अउ ओला कोरा म लेके ओमन से कहिन,
\v 37 ''जे कोनो मोर नाम से ऐकस लईका मन मे से कोनो ऐक ला गरहन करही,ओहर मोला गरहन करही,अउ जे कोनो मोला गरहन करही,ओह मोला नी,पर मोर भेजे बाला ला गरहन करही |''
\v 38 तब यूहन्ना हर ओकर से कहिस,''हे गुरु,हमन ऐक आदमी ला तोर नाम से दुष्टाआत्मा मन ला हिकालत देखेन अउ हमन ओला मना करेन,काबर कि ओहर हमर पीछू म नी होए लेत रहिस |''
\v 39 यीशु हर कहिस,''ओमन ला झिन मना करा,काबर कि ऐकस कोनो नी हे जेहर मोर नाम से सामर्थ क बूता करही,अउ तुरतेच मोला बुरा कह सकही,
\v 40 काबर कि जेहर हमर बिरोध म नी हे ओहर हमर कती ले हे |
\v 41 जे कोनो ऐक कटोरि पानी  तुमन ला ऐकरे बर पिलाये कि तुमन मसीह क हा त मैहर तुमन से सहिच कहथो की ओहर अपन प्रतिफल ला कोनो मन्धे ले नी भुलाही |
\v 42 जे कोनो हर,ऐ छोटका मन ले मोर पर बिश्वास करही,कोनो ला लगवाही त ओकर बर ऐ बढ़िया हे की ऐक जतरा क पाट ला ओकर धेतु म टाएंग के अउ समुन्दर म ढकेल देहे |
\v 43 यदि तोर हाथ तोला लगवाही त ओला कायेट दे | लुलहा होए के जीवन म घुसबे तोर बर बढ़िया हे कि दोनो हाथ रहीय के नरक क आगी म ढोस देही जेहर कभो बुझाए बाला नी हे |
\v 44 जिहा ओमन क किरा नी मरे अउ आगी ह नी बुझाही |
\v 45 यदि तोर गोड़ तोला लगवाये त ओला कायेट दे | ठुठा होएके जीवन म घुसबे तोर बर ऐकरे ले बढ़िया हे की दोनो गोड़ क रहत तय नरक म ढकेल जाए |
\v 46 जेहा ओमन क किरा नी मरे अउ आगी ह नी बुझाऐ | 
\v 47 यदि तोर आयेख ह तोला लगवाये त ओला हिकाऐल दे | अंधवा होए के परमेश्वर क रायेज म घुसबे तोर बर बढ़िया हे कि दोनो आएख क रहत तय नरक म ढोस देहल जाए |
\v 48 जेहा ओमन क किरा नी मरे अउ आगी ह नी बुझाए |
\v 49 काबर की सबो झन आगी म नमकदार करल जाही |
\v 50 "नमक ह बढ़िया हे,पर यदि नमक क स्वाद जात रही,त फिर ओला कोन जायेत से नमकदार करबे ? अपन म नमक ला रखा,अउ अपन म मेल-जोल ले रहा |"""
\c 10
\p \v 1 फिर ओहर हुवा ले उईठ के यहूदिया क सीमा म अउ यरदन क पार अईस | भीड़ ह ओकर लिघे म फिरेच जुटीन अउ ओहर अपन रीती क नियर ओमन ला उपदेश देहे लागिस |
\v 2 तब फरीसी मन ओकर लिघे आए के ओकर परीक्षा करे बर ओकर से पूछे लागिन,''का ऐ उचित हे कि आदमी अपन घरदारिन ला छोड़ही ?''
\v 3 ओहर ओमन ला उत्तर देहिस,''मूसा हर तुमन ला का हुकूम देहिस हे ?''
\v 4 ओमन मन कहिन,''मूसा ह त्याग-पत्र लिखे बर अउ त्यागे क हुकूम देहिस हे |''
\v 5 यीशु हर ओमन से कहिस,''तुमन क मन क कठोरता क कारन ओहर तुमन बर ऐ हुकूम लिखिस हे |
\v 6 पर सृष्टी क शुरू म परमेश्वर हर नर अउ नारी कईर के ओमन ला बनईस हे |
\v 7 ऐकरे कारन आदमी अपन दाऊ-दाई ले अलगेच होए के अपन घरदारिन क संग म रही,
\v 8 अउ ओमन दोनो ऐक तन (शरीर) होही ; ऐकरे बर ओमन अब दूई नी पर ऐक तन होही |
\v 9 ऐकरे बर जेला परमेश्वर हर जोडिस हे ओला आदमी अलग झिन करे |''
\v 10 घर म चेला मन ऐकर बिषय म ओकर से फिरेच पूछिन |
\v 11 ओहर ओमन से कहिस,''के कोनो अपन घर दारिन ला छोयेड़ के दूसर से बिवाह करही त ओहर आगू क बिरोध म व्यभिचार करत हे ;
\v 12 अउ यदि घर दारिन हे अपन घर दार ला छोयेड़ के दूसर से बिवाह करही त ओहर व्यभिचार करही |''
\v 13 फिर आदमी मन लईका मन ला ओकर लिघे लानीन की ओमन पर हाथ रखे,पर चेला मन ओमन ला जन्गाएक लागिन |
\v 14 यीशु हर ऐला देख के क्रूद् होए के ओमन से कहिस,''लईका मन ला मोर लिघे आए दा अउ ओमन ला झिन मना करा,काबर की परमेश्वर क रायेज ऐमनेच क हे |
\v 15 मैहर तुमन से सहीच कहथो कि जे कोनो परमेश्वर क रायेज ला लईका मन जिसन गरहन नी करही,ओहर ओमे कभो घुसे नी पाही |''
\v 16 अउ ओहर ओमन ला कोरा म लेहिस,अउ ओमन पर हाथ रईख के ओमन ला आशीष देहिस |
\v 17 जब ओहर हूवा ले हिकेल के डगर म जात रहिस,त ऐक आदमी हर ओकर लिघे कूदत अईस,अउ ओकर आगू म घुटना ला टेक के ओकर से पूछिस,''हे उत्तम गुरु जी,अनन्त जीवन क साहेब होए बर मै हर का करो ?''
\v 18 यीशु हर ओमन से कहिस,''तय मोला उत्तम काबर कहथस ? कोनो उत्तम नी हे,केबल ऐक झन मनेकी परमेश्वर |
\v 19 तय हुकूम मन ला तो जानथस : 'ह्त्या नी करबे,व्यभिचार नी करबे,चोरी नी करबे,झुठ गवाही नी देबे,छल-कपट नी करबे,अपन दाऊ अउ अपन दाई क आदर करबे '|''
\v 20 ओहर ओकर से कहिस,''हे गुरु,ऐ सब ला तो मै हर लईका घनी ले मानत आए हो |''
\v 21 यीशु हर ओला देईख के ओकर से प्रेम करिस,अउ ओकर से कहिस,''तोर म ऐक गोएठ क कमी हे | जाओ,जे कुछू तोर हे ओला बेच के गरीब मन ला देई दे,अउ तोला स्वर्ग म धन मिलही अउ आए के मोर पाछू होए ले |''
\v 22 ऐ गोएठ क कारन ओकर चिहरा म उदासी छाए गईस,अउ ओहर दुख मनात चईल देहिस,काबर की ओहर डेरेच अमीर रहिस |
\v 23 यीशु हर चाएरो कती ला देख के अपन चेला मन से कहिस,धनवान मन परमेश्वर क रायेज म घुसना कईसन कठिन हे !''
\v 24 चेला मन ओकर गोएठ ला सुईन के अकचकाए गिन | ऐकरे बर यीशु हर फिरिच ओमन से कहिस ,हे लईका मन,जेमन धन म भरोसा रखथे ओमन ब परमेश्वर क रायेज म घुसना कईसन कठिन हे !
\v 25 परमेश्वर क रायेज म धनवान क घुसे ले उँट क सुई क नाका म से हिकेल जाए बर सहज हे !'' 
\v 26 ओमन डेरेच अकचकाए के अपनेच म कहे लागिन,''त फिर काकर उध्दार होए सकथे ?''
\v 27 यीशु हर ओमन कती देख के कहिस,''आदमी मन से तो नी होए सकथे,लेकिन परमेश्वर से सब कुछ होए सकथे ; काबर की परमेश्वर से सब कुछ होए सकथे |''
\v 28 पतरस हर ओकर से कहे लागिस,''देख,हमन तो सबेच कुछोच ला छोएड़ के तोर पीछू होए लेहे ही |''
\v 29 यीशु हर कहिस,''मै हर तुमन से सहीच कहथो की ऐसन कोनो नी हे,जेहर मोर अउ सुसमाचार बर घर अउ भाई अउ बहिन अउ दाई अउ दाऊ अउ लईका-छउवा ऐ खेत मन ला छोएड़ देहे हो,
\v 30 अउ अब ये समय सव गुना नी पाए हो,घर मन अउ भाई मन अउ बहिन मन अउ दाई मन अउ लईका-छउवा मन अउ खेत मन ला,पर सताव क संग अउ स्वर्ग-लोक म अनन्त जीवन |
\v 31 पर डेरेच झन जेमन आगू हे,पाछू होही ; अउ जेमन पाछू हे,ओमन आगू होही |''
\v 32 ओमन यरूशलेम ले जात घनी डगर म रहिन,अउ यीशु हर ओमन क आगू-आगू म जात रहिस : चेला मन अकचकात रहिन अउ जेमन ओकर पीछू-पीछू रेंगत रहिन ओमन डराए गए रहिन | तब ओहर फिर ओ बारहोच मन ला लेइके ओमन ले गोठियाए लागिस,जेहर ओकर उपर म आए बाला रहिस, 
\v 33 ''देखा,हमन यरूशलेम कती जाथि,अउ आदमी क बेटा प्रधान याजक मन अउ शास्त्री मन क हाथ म पकड़वाल जाही,अउ ओमन ओके ला मारे बर लायेक बनाही,अउ अन्य जाति मन क हाथ म दे देही |
\v 34 ओमन ओके ला ठठा म उड़ाही,ओकर उपर थूकही,ओकेला कोड़ा मारही अउ ओला घात करही,अउ तीन दिन क बाद म ओहर जी उठही |''
\v 35 तब जबदी क बेटा याकूब अउ यूहन्ना हर ओकर लिघे आए के कहिस,''हे गुरु जी,हमन जे कुछू चाहत ही अउ जे कुछू हमन तोर से मागब,ओला तय हमर बर कर |''
\v 36 ओहर ओमन से कहिस,''तुमन का चाहत हा कि मै हर तुमन बर करो ?''
\v 37 ओमन मन ओकर से कहिन,''हमन ला येला देदे की तोर महिमा म हमन म से ऐक तोर डेरी कती अउ दूसर तोर जेवनी कती बैठब |''
\v 38 यीशु हर ओमन से कहिस,''तुमन नी जानत हा की का मागथा ? जे कटोरा ला मैहर पिए बर हो,का तुमन पी सकथा ? अउ जे बपतिस्मा मैहर लेहे बाला हो का तुमन ले सकथा ?''
\v 39 ओमन ओकर से कहिन,''हमन से होए जाही | ''यीशु हर ओमन से कहिस,''जे कटोरा ला मैहर पिए बाला हो,तुमन पीहा ; अउ जे बपतिस्मा मैहर लेहे बाला हो,ओला लेईहा |
\v 40 पर जेमन बर तियार करल आहे,ओमन ला छोऐड़ अउ कोनो ला अपन डेरी अउ अपन जेवनी म बैईठाए कर मोर बुता नी हे |''
\v 41 ऐला सुईन के दसो झन याकूब अउ यूहन्ना पर रिसाए लागिन |
\v 42 त यीशु हर ओमन ला लिघे बुलाए के ओमन से कहिस,''तुमन जानत हा कि जे अन्य जाति मन क हाकिम समझल जात हे,ओहर ओमन पर प्रभुता करथे ; अउ ओमन मे जेमन बड्खा हे,ओमन पर अधिकार जताथे |
\v 43 पर तुमन मे ऐसन नी हे,बरन जे कोनो तुमन म बड़खा होए बर चाही त ओहर तुमन क सेवक बने ;
\v 44 अउ जे कोनो तुमन मे प्रधान होय बर चाही,ओहर सब झन क दास बने |
\v 45 काबर कि आदमी क बेटा ऐकरे बर नी आए हे कि ओकर सेवा करल जाए,पर ऐकरे बर कि अपन आप सेवा करे,अउ डेरेच मन क छुड़ाए बर अपन प्रान दे |''
\v 46 ओमन सब झन यरीहो म अईन,अउ जब ओअउ ओकर चेला मन अउ ऐक बड्खा भीड़ यरीहो ले हिकलत रहिन,तब तिमाई क बेटा बरतिमाई,ऐक अन्धवा भिख मंगा,डगर क कगरे बैईठे रहिस |
\v 47 ओहर ऐला सुईन के की यीशु नासरी हे पुकायेर-पुकायेर के कहे लागिस,''हे दाउद क बेटा यीशु मोर पर दया कर !''
\v 48 डेरेच झन मन ओला डाटीन की चुप रह पर ओहर अउरेच पुकारे लागिस,''हे दाउद क बेटा,मोर पर दया कर !''
\v 49 तब यीशु हर रुईक के कहिस,''ओला बुलावा |''अउ मैनसे मन ओ अन्धा ला बुलाए के ओकर से कहिस,''हिम्मत बांध ! उठ तोला बुलात हे |''
\v 50 ओहर अपन कपरा ला फेक के तुरतेच उठिस,अउ यीशु क लिघे अईस |
\v 51 ऐकर बर यीशु हर ओकर से कहिस,''तय का चाहत हस की मै तोर बर करो ? ''अन्धा हर ओकर से कहिस,''हे रब्बी,ये की मैहर देखे लागो |''
\v 52 यीशु हर ओकर से कहिस,''चईल जा,तोर बिश्वास हर तोला चंगा करिसे | ''ओहर तुरतेच देखेक लागिस,अउ डगर म ओकर पाछू म होए लेहिस |
\c 11
\p \v 1 जब ओमन यरूशलेम क लिघे,जैतून पहार म बैतफगे अउ बैतनिय्याह क लिघे अईन त ओहर अपन चेला मन से दूई झन मन ला ऐ कही के भेजिस,
\v 2 ''आगू कती क गाव म जावा,अउ ओ गाव म पहुच तेछ ऐक गद्धा क छउवा,जेमा कभो कोनो नी चड़हे होहि,बांधल होही तुमन ला भेटाही | ओला छोयेर लावा |
\v 3 यदि तुमन से कोनो पूछही,''ऐला काबर करथा ? 'त कईहा,'प्रभु ला ऐकर जरुरत हे,'अउ ओहर ओला जलदिच हिया भेज देही |''
\v 4 ओमन मन जाए के ओ छउवा ला बाहिर दूरा क लिघे चौक म बांधल पईन,अउ छोरे लागिन |
\v 5 ओमन मन ले जो हुवा ठडहोए रहिन,कोनो-कोनो मन कहे लागिन,'ऐ का करथा,गदही क छउवा ला काबर छोरथा ?''
\v 6 जैसन यीशु हर कहे रहिस,वैईसन ही ओमन मन ओमन से कह देहीन;तब मैनसे मन ओमन ला जाए देहीन |
\v 7 ओमन मन छउवा ला लेके यीशु क लिघे लाएन के ओकर उपर म अपन कपरा मन ला ओढ़ईन अउ ओह ओकर उपर बैईठ गईस |
\v 8 तब डेरेच झन मन अपन कपरा मन ला डहर म बिछईन,अउ झन मन खेत मन ले डार(डाली)मन ला कायेट-कायेट के बिछाए देहीन |
\v 9 जे ओकर आगू-आगू म जात अउ पाछू-पाछू रेगत आत रहिन,अउ पुकायेर-पुकायेर के कहत जात रहिन,''होशाना ! धन्य हे ओह जेहर प्रभु क नाम से आत हे |
\v 10 हमर दाऊ दाउद क रायेज जे आत हे ; धन्य हे ! अकाश म होशाना |''
\v 11 ओहर यरूशलेम पहूच के मन्दिर म अईस,अउ चाएरो कती क सब चीज(समान)मन ला देख के बारो झन क संग म बैत-निय्याह गईन,काबर की अन्धार होए गए रहिस |
\v 12 दुसर दिन जब ओमन बैतनिय्याह ले हिकलिन त ओमन ला भुखईस |
\v 13 ओहर दुरेच ले अंजीर क ऐक हरियर रुख ला देख के लिघे गईस की का जाने ओमे कुछो मिलही : पर पतई ला छोयेड़ अउ कुछो नी पईन ; काबर की फर क समय नी रहिस |
\v 14 ऐकरे बर ओहर (यीशु) रुख से कहिस,''अबले कोनो तोर फर ला कभो नी खाही |''अउ ओकर चेला मन सुनत रहिन |
\v 15 फिरेच ओमन यरूशलेम म अईन,अउ ओहर मन्दिर म गईन ; अउ हुवा जेमन खरीद-बेचरो करत रहिन ओमन ला बाहिर कती हिकाले लागिन,अउ सरफा मन क पीड़हा अउ परेवा बेचे बाला मन क चौकी मन ला पलेट देहीन,
\v 16 अउ मन्दिर म कोनो ला भाड़ा लेके आये जाये नी देहीन |
\v 17 अउ उपदेश कईर  के ओमन से कहिस,''का ये नी लिखाए हे की मोर घर सब जाति मन बर प्रार्थना क घर कहलाही ? पर तुमन ऐला डाकू मन क खोह बनाए देहे हा |
\v 18 ऐला सुईन के प्रधान याजक अउ शास्त्री मन ओकर नाश करे बर मोका ढूढे लागिन ; काबर की ओमन ओकर से डरात रहिन,ऐकरे बर की सब आदमी मन ओकर उपदेश से चकित होत रहिन |
\v 19 जब सांझ होइस त ओमन (यीशु अउ ओकर चेला मन) नगर ले बाहिर कती रेंगत गईन |
\v 20 फिर भिनसरहा म जब ओमन उधर जात रहिन त ओमन ओ अंजीर क रुख ह जर तक ले झुराल देखिन |
\v 21 तब पतरस ला ऐ गोएठ ला सूरता करिस,अउ पतरस यीशु से कहिस,हे गुरु देख !ऐ अंजीर क रुख ह जेला तय सराप देहे रहे,झुराए गिस हे |''
\v 22 यीशु ह ओमन ला उत्तर,''परमेश्वर क उपर म बिश्वास करा |
\v 23 मैहर तुमन ला सहीच कहथो,जे कोनो ऐ पहार से कही,'तय उखेड़ जा,अउ समुन्दर म गिर जा,अउ अपन मन म सन्देह झिन करा,बरन ठाएन ला की जेला कहथो ओहर होए जाही,त ओकर बर ओहिच होही |
\v 24 ऐकरे बर मैहर तुमन से कहथो की जे कुछू ला तुमन प्रार्थना कईर के मांगिहा,त ठाएन ला की तुमन ला मिलही,अउ तुमन बर होए जाही |
\v 25 अउ जब कभो तुमन ठड़होए के प्रार्थना करिहा त अगर तुमन क मन म कुछो बिरोध होही त क्षमा करा : ऐकरे बर की तुमन क स्वर्ग क दाऊ भी तुमन क पाप ला क्षमा करही |
\v 26 [अउ अगर तुमन क्षमा नी करिहा त तुमन क दाऊ भी जे स्वर्ग म हे,तुमन क पाप ला क्षमा नी करही |'']
\v 27 ओमन फिरेच यरुशलेम म अईन,अउ जब मन्दिर म घुमत रहिन त प्रधान याजक अउ शास्त्री अउ पुरनिय मन ओकर लिघे आए के पूछेक लागिन,
\v 28 ''तय ऐ बुता ला काकर अधिकार से करथस ?अउ ऐ अधिकार तोला कोन देहिस हे की तय ये बुता ला कर ?''
\v 29 यीशु हर ओमन से कहिस,''मैहर भी तुमन से ऐक गोएठ पुछथो ; मोला उत्तर देइहा त मैहर भी तुमन ला बताहू की ये बूता ला काकर अधिकार ले करथो |
\v 30 यूहन्ना क बपतिस्मा स्वर्ग कती ले रहिस की मैनसे कती ले | मोला उत्तर दा |''
\v 31 तब ओमन अपनेच म चर्चा करे लागिन की अगर हमन कहब 'स्वर्ग कती ले,त ओहर कही,'फिर तुमन ओकर बिश्वास काबर नी करा ?''
\v 32 अउ अगर हमन कहब,'मैनसे मन कती ले,त मैनसे मन क डर हे,काबर की सब झन जानत रहिन की यूहन्ना सहीच म भविश्यद्क्ता रहिस |
\v 33 तले ओमन मन यीशु ला उत्तर देहिन,''हमन नी जानथन | ''यीशु हर ओमन से कहिस,''मैहर भी तुमन ला नी बतावा की ये बूता ला काकर अधिकार से करथो |'' 
\c 12
\p \v 1 फिर ओहर कहानी मन ले ओमन से गोठियाए  लागिस : ''कोनो मैनसे हर दाख क बारी लगईस,अउ ओकर चाएरो कती घोरना घोरिस,अउ रस क कुंड खोदिस,अउ गुम्मट बनईस ; अउ किसान मन ला ओकर ठिका देके परदेस (दूसर देश) चईल देहिस,
\v 2 फिर फर क दिन म ओहर किसान मन ज ऐक कमिया ला भेजिस की किसान मन से दाख क फर क हिस्सा ले लाने |
\v 3 पर ओमन ओला धईर के मारिन अउ छूछा हाथ लौवटईन |
\v 4 फिरेच ओहर ऐक अउ कमिया ला ओमन ज भेजिस ; ओमन ओकर मुड़ी ला फोयेड़ देहिन अउ ओकर अपमान करिन |
\v 5 फिर ओहर ऐक अउ झन ला भेजिस,ओमन ओला मायेर देहिन,तब ओहर अउ डेरेच कमिया मन ला भेजिस ; ओमन मन से कुछो ला पिटीन,अउ कुछो मन ला मायेर देहिन |
\v 6 अब ऐकेच रह गए रहिस,जेहर ओकर प्यारा बेटा रहिस ; आखरी म ओहर ओके ला भी ओमन ज ऐला सोएच के भेजिस की ओमन मोर बेटा क आदर करही |
\v 7 पर ओ किसान मन अपनेच मन कहिन 'ये तो बेटा हे ; आवा,हमन ऐला मायेर देई,तब मीरास हमर होए जाही |'
\v 8 अउ ओमन ओला धईर के मायेर देहिन,अउ दाख क बारी क बाहरी कती फेक देहिन |
\v 9 ''ऐकरे बर दाख क बारी क मालिक का करही ?ओहर आए के ओं किसान मन ला नायेस करही,अउ दाख क बारी दूसर मन ला दे देही |
\v 10 का तुमन पवित्र शास्त्र म ये बचन नी पढ़े हा : 'जे पखना ला राजमिस्त्री मन निकम्मा ठहराये रहिन,वोहीच कोना क सिरा होए गिस;
\v 11 ऐहर परभू कती ले होईस हे,अउ हमर नजर म अद्भुत हे '!''
\v 12 तब ओमन ओला पकडेक बर चाहिन ;काबर की समेझ गए रहीन कि ओहर हमर बिरोध म ये कहानी ला कहिस हे |पर ओमन मैनसे मन से डरीन,अउ ओला छोयेड़ के चईल देहिन |
\v 13 तब ओमन ओला गोएठ म फसाए बर कुछ फरीसी अउ हेरोदी मन ला ओकर लिघे भेजिन |
\v 14 ओमन आए के ओकर से कहिन,''हे गुरु जी हमन जान्थी,कि तय सहीच हस,अउ कोनो क परवाह नी करथस ;काबर की तय मैनसे मन क मूह ला देख के नी गोठियास,लेकिन परमेश्वर क डगर ला सचचाई से बताथस |त का कैसर ला मलगुजारी देहेक बर चाही की नी देहेक चाही ?
\v 15 हमन देई की नी देई ?''ओहर ओमन क कपट ला जाएन के ओमन से कहिस,''मोला काबर परखत आहा ?ऐक दीनार मोर ज लाना,कि मैहर ओला देखों |''
\v 16 ओमन ले लानीन,अउ ओहर ओमन से कहिस,''ये छाप अउ नाम काकर हे ?''ओमन कहिन,''कैसर क |''
\v 17 यीशु हर ओमन से कहिस,''जेहर कैसर क हे वोला कैसर ला दा,अउ जेहर परमेश्वर क हे वोला परमेश्वर ला दा |''तब ओमन ओकर पर डेरेच अकचकाए लागिन |
\v 18 फिर सदूकी मन भी,जेमन कहथे की मरे बाला मन क जी उठना नी हे,ओकर लिघे आए के ओकर से पूछिन,
\v 19 .''हे गुरु,मूसा हर हमर बर लिखल आहे की अगर कोनो क भाई बिन बेटा-बेटी क मर जाही अउ ओकर घर दारिन रह जाही,त ओकर भाई ओकर घर दारिन से बिवाह कर लेही अउ अपन भाई बर वंश जनमाही |
\v 20 सात झन रहिन |पहिला भाई ह बिवाह कईर के बिन सन्तान क मईर गिस |
\v 21 तब दूसर भाई ह ओं महिला से बिवाह कर लेहिस अउ बिन सन्तान क मईर गिस ;अउ वोहीच कस तीसर भाई हर भी करिस | 
\v 22 अउ सातों झन मन क सन्तान नी होईस |सब क पाछु म ओ महिला भी मईर गईस |
\v 23 तले जी उठे पर ओह ओमन म से काकर घरदारिन होही ?काबर की ओहर सातों क घरदारिन होए गए रहिस |''
\v 24 यीशु हर ओमन से कहिस,''का तुमन ये कारन भूल म नी पड़े हवा कि तुमन न त पवित्र-शास्त्र ला जानथा,अउ न ही परमेश्वर क सामर्थ ला ?
\v 25 काबर की जब ओमन मरे हुवे मन से जी उठही,त ओमन न बिवाह करही अउ न बिवाह म देहे जाही,लेकिन स्वर्ग म दूत मन कस होही |
\v 26 मरे हुए मन क जी उठे क बिषय म का तुमन मन मूसा क किताब म झाड़ी मन क कथा मे नी पढ़े हा की परमेश्वर हर ओकर से कहिस,मैहर अब्राहम क परमेश्वर,अउ इसहाक क परमेश्वर,अउ याकूब क परमेश्वर हो '?
\v 27 परमेश्वर मरे हुए मन क नहीं बरन जीवित मन क परमेश्वर हे,तले तुमन बड्खा भूल म हा |''
\v 28 शास्त्री मन मे से ऐक झन आए के ओमन ला बिवाद करत सुनिस,अउ ऐला जाएन के की ओहर ओमन ला बढ़िया रीति से उत्तर देहिस,ओकर से पूछिस,''सबले मुख्य हुकूम कोनसा हे ?''
\v 29 यीशु हर ओकेला उत्तर देहिस,''सब हुकूम म से ऐहर मुख्य हे :'हे इस्त्राएल सुन !प्रभु हमर परमेश्वर ऐकेच ठन प्रभु हे,
\v 30 अउ तय प्रभु अपन परमेश्वर से अपन सब मन से,अउ अपन सब प्रान से,अउ अपन सब बुध्दि से,अउ अपन सब शक्ति से प्रेम रखबे |'
\v 31 अउ दूसर ये भी,तय अपन पड़ोसी से अपन जईसन प्रेम रखबे |'  ऐकर से बड्खा अउ कोनो हुकूम नी हे |'' 
\v 32 शास्त्री मन ओकर से कहिन,''हे गुरु जी,डेरेच ठीक !तय सहिच कहे की ओ ऐकेच ठन हे अउ ओला छोयेड़ अउ कोनो नी हे |
\v 33 अउ ओकर से सब मन,अउ सब बुध्दि,अउ सब प्रान,अउ सबरे शक्ति क संग प्रेम रखबे,सब होमबलि अउ बलिदानों ले बऐढ़ के हे |''
\v 34 जब यीशु हर देखिस कि ओहर समेझ के उत्तर देहिसे,त ओकर से कहिस,''तय परमेश्वर क रायेज ले दूर नी हे |''अउ कोनो ला फिर ओकर से कुछो पुछेक बर दम नी रहिस |
\v 35 फिर यीशु हर मन्दिर म उपदेश करत ये कहिस,''शास्त्री मन कईसे कहथेकी यीशु मसीह दाउद क बेटा हे ?
\v 36 दाउद अपनेच म आत्मा म होए के कहथे :'प्रभु हर मोर प्रभु से कहिस,''मोर जेवनी म बैईठ,जबले की मैहर तोर बैरी मन ला तोर गोड़ क पीढ़ी नी बनाए देहू तबले |''
\v 37 दाउद हर तो आप ही ओला प्रभु कहथे,फिर ओह ओकर बेटा कहा ले ठहरिस ?''अउ भीड़ क मैनसे मन ओकर आनन्द से सुनत रहिन |
\v 38 यीशु हर अपन उपदेश म ओमन से कहिस,शास्त्री मन से चवकस रईहा,जेमन लाम्बा-लाम्बा चोन्गा पहिने बुलना,अउ बजार मन मे नमस्कार,
\v 39 अउ आराधनालय म बढ़िया-बढ़िया कुरसी अउ खाए घनी बढ़िया-बढ़िया जगहा भी खोजथे |
\v 40 ओमन बिधुर(जेकर घरदार सिराए रहथे)क घर मन ला खाए लेथे,अउ दिखाए बर डेरेच देर ले प्रार्थना करत रहथे |ऐमन ढेरेच दण्ड पाही |
\v 41 यीशु हर मन्दिर क भण्डार क आघू म बैईठ के देखत रहिस की मैनसे मन मन्दिर क भण्डार म कोन रीती म पईसा डालथे ;अउ डेरेच झन धनी मन डेरेच अकुन डालिन |
\v 42 एतनेच म ऐक कंगाल बिधुर आए के दुई दमड़ी,जेहर ऐक अधेला क बरोबेर होथे,डालीस |
\v 43 तब यीशु अपन चेला मन ला लिघे बुलाए के ओमन से कहिस,'मैहर तुमन से सहिच कहथो,की मन्दिर क भण्डार म डाले बाला मन से ऐ कंगाल बिधुर हर सबले बगरा डालिस हे ;
\v 44 काबर की सब झन अपन धन क बढ़ती मन से डालिन,लेकिन ऐहर अपन घटी म जे कुछू ओकर रहिस,मने की अपन सबेच जीवन ला डायेल देहिस |''
\c 13
\p \v 1 जब यीशु मन्दिर ले हिकलत रहिस,त ओकर चेला मन से ऐक झन हर यीशु से कहिस,''हे गुरु,देख,कैइसन बड्खा पखना अउ कैइसन बड्खा भवन हे ''|
\v 2 यीशु हर ओकर से कहिस,''का तय ऐ बड्खा-बड्खा भवन देखथा : हिया पखना म पखना भी नी बचे रही जेला गिराल नी जाही |''
\v 3 जब यीशु जैतुन क पहार म मन्दिर क आगू म बैइठे रहिस,त पतरस अउ याकूब अउ यूहन्ना अउ अन्द्रियास मन अलगेच जाए के ओकर से पूछिन,
\v 4 पूरा होय बर होही त ओं समय क का चिन्हा होही ?हमन ला बता कि ये गोएठ ह कब होही ?अउ जब ये सब गोएठ ह ''
\v 5 यीशु हर ओमन से कहे लागिस,''चवकस रईहा कोनो तुमन ला झेन भरमाए पाए |
\v 6 डेरेच झन मन मोर नाम से आए के कही,'मैहर ओहिच हो !''अउ डेरेच झन मन ला भरमाही |
\v 7 जब तुमन लड़ाई अउ लड़ाई मन क चरचा सुनहिया,त झिन घबरई हा ;काबर की ऐमन होबेछ करही,लेकिन ओं समय म आखरी नी होही |
\v 8 काबर की जाति म जाति,अउ रायेज म रायेज चढ़ई करही |सबेच जगहा म भूकम्प होही,अउ अकाल पड़ही |ऐ मन तो पीड़ा मन क शुरू वात होही |
\v 9 लेकिन तुमन अपन बिषय म चवकस रईहा;काबर की मैनसे मन तुमन ला बड़खा   सभा मन मे सौपही अउ तुमन पनचायेत मन में पिटल जईहा,अउ मोर कारन हाकीम अउ राजा मन क आगू म ठड़वाये जईहा,काबर की ओमन बर गवाही होईहा |
\v 10 पर जरुरेच हे कि सबले आगू सुसमाचार क सब जाति म प्रचार करल जाही |
\v 11 जब ओमन तुमन ला ले जाए के सौपही,त आगू ले चिन्ता झिन करिहा की हमन का कहबो ;पर जे कुछू तुमन ला ओहिच घड़ी म कहल जाही ओहिच ला कईहा ;काबर की बोले बाला तुमन नी रईहा,लेकिन पवित्र आत्मा रही |
\v 12 भाई ला भाई अउ दाऊ ला बेटा घात बर सोपही,अउ लईका दाऊ-दाई क बिरोध म उईठ के ओमन ला मरवाए डालही |
\v 13 अउ मोर नाम क कारन सब मैनसे मन तुमन से बैर रखही ;पर जेमन अन्त तक धीरज धरे रही,ओकर उध्दार होही |
\v 14 .''अत:जब तुमन ओं उजाड़े बाला घृड़ीत चीज ला जिहा सही नी हे हूवा ठण होए देखा,(पढ़े बाला मन समझ लेहे)तब जेमन यहूदिया म हो,ओमन पहार मन मे भायेग जाए;
\v 15 जेमन छत म हो,ओह अपन घर कुछो लेहे बर खालहे झिन उतरे अउ न भीतर जाए ;
\v 16 अउ जेमन खेत म हो,ओह अपन कपरा लेहे बर पाछू झिन फिरे |
\v 17 ओं दिन म जेमन गर्भवती अउ दूध पिलात रही,ओमन बर हाए-हाए !
\v 18 अउ प्रार्थना करा कि ऐहर जाड़ घनी झिन हो |
\v 19 काबर कि ओं दिन ऐकस क्लेस क होही कि सृष्टि क शुरू ले,जेला परमेश्वर हर सिरजिस(बनईस),अब तक ले न तो होईसे,अउ न फिर कभो होही |
\v 20 अउ यदि प्रभु ओं दिन मन ला नी घटातिस,त कोनो मैनसे मन भी नी बाचतिन;लेकिन ओ चुने मन क कारन जेमन ला परमेश्वर हर चुनिस हे,ओं दिन मन ला घटईस |
\v 21 ओ समय यदि कोनो तुमन से कही,''देखा,मसीह हिया हे,'या 'देखा,हूवा हे,'त प्रतीति झिन करिहा ;
\v 22 काबर कि झूठा मसीह अउ झूठा भविष्यध्दक्ता उठ खड़े होही,अउ चिन्ह अउ अद्भुत बूता दिखाही अउ यदि होय सकही त चुने बाला मन ला भी भरमाए देही |
\v 23 पर तुमन मन चवकस रईह ;देखा मैहर तुमन ला सब गोएठ ला आगू ले बताए देहे हो |
\v 24 .''उन दिन मन,ओ क्लेस क बाद सूरज अंधियारा होय जाही,अउ चांद ह प्रकाश नी देही ;
\v 25 अउ अकाश ले तारा मन गिरे लागही ; अउ अकाश क शक्ति हिलाल जाही |
\v 26 तब मैनसे मन मैनसे क बेटा ला बड्खा सामर्थ्य अउ महिमा क संग बादर म आत देखही |
\v 27 ओ समय ओहर अपन दूत मन ला भेज के,पृथ्वी क ये छोयेर ले लेके अकाश क ओ छोयेर तक,चाएरो दिशा कती ले अपन चुने हुवे मैनसे मन ला जुटाही |
\v 28 अंजीर क रुख ले ये कहानी ला सिखा :जब ओकर डाल ह कोमल होए जाथे,अउ पतई हिकले लागथे;त तुमन जान लेथा की गरमी लिघे हे |
\v 29 ऐहिच प्रकार जब तुमन इन गोएठ ला होत देखिहा,त जान लेईहा कि ओं दिन ह लिघे हे बरन दूरा म ही हे |
\v 30 मैहर तुमन से सहीच कहथो कि जब तक ये सब गोएठ नी होए लेही,तबले ये मैनसे मन नी जाही |
\v 31 अकाश अउ पृथ्वी टईल जाही,लेकिन मोर गोएठ ह कभो नी टलही |
\v 32 .''ओं दिन या ओं घड़ी क बिषय कोनो नी जानथे,न स्वर्ग क दूत मन अउ न बेटा ;लेकिन केबल दाऊ |
\v 33 देखा,जागत अउ प्रार्थना करत रईहा ;काबर कि तुमन नी जानथा कि ओह समय कब आही |
\v 34 ऐहर ओ मैनसे क दसा हे,जेहर परदेश जात समय अपन घर छोयेड़ के गईस,अउ अपन कमिया मन ला अधिकार देहिस :अउ सबेच कोनो ला ओमन क बूटा बताए देहिस,अउ व्दारपाल ला जागत रहे बर हुकूम देहिस |
\v 35 ऐकरे बर जागत रहा,काबर कि तुमन नी जानाथा  कि घर क स्वामी(मालिक)कब आही,संझा के या आधा रायेत के,या मुरगा क बान देहे क समय या भोर म |
\v 36 ऐकस न हो कि ओहर अचका आए के तुमन ला सोवत पाए |
\v 37 अउ मैहर जो तुमन से कहथो,वोहीच सब से कहथो :जागत रईहा |''
\c 14
\p \v 1 दूई दिन बाद फसह अउ अखमीरी रोटी क तिवहार होए बाला रहिस |प्रधान याजक अउ शास्त्री ये गोएठ क खोज म रहिन कि ओला कईसे छल से धईर के मायेर डालब ;
\v 2 लेकिन कहत रहिन,''तिवहार क दिन म नहीं,कहो ऐसन न हो की मैनसे मन में बलवा मईच जाही |''
\v 3 जब यीशु हर बैतनिय्याह म शमौन कोड़ही क घर म भात खाए बर बैईठे रहिस,तब ऐक डउकी हर संगमरमर क भाड़ा म जटामासी क बडमहंगा साफ इत्र ले लानिस,अउ भाड़ा ला फोऐर के इत्र ला यीशु क मुड़ म रुकईस |
\v 4 लेकिन कोनो मन अपन मन म रिसियेए के कहे लागिन,''ऐ इत्र ला काबर नाश करल गईस ?
\v 5 काबर की ऐ इत्र ला त तीन सव दीनार ले बगरा म बेच के कंगाल मन ला बाटे जाए सकत रहिस |''अउ ओमन ओला जन्गाए लागिन |
\v 6 यीशु हर कहिस,''ओला छोयेड़ दा ; ओला काबर सतात हा ? ओहर त मोर संग भलाई करिसे |
\v 7 कंगाल मन तुमन ज हमेसेच रही,अउ तुमन जब चईहा तब ओमन से भलाई कर सकथा ;पर मैहर तुमन क संग हमेसेच नी रहू |
\v 8 जे कुछू ओहर कईर सकत रहिस,ओहर करिस;ओहर मोर गडियाय जाए क तियारी म आगू ले मोर देह म इत्र मलिस हे |
\v 9 मैहर तुम से सहिच कहथो की सब जगत जे कोनो कती सुसमाचार प्रचार करल जाही,हूवा ओकर ये बूता क चरचा भी याद म करल जाही |''
\v 10 तब यहूदा इस्कारियोती जे बारह मन मे ऐक रहिस,प्रधान याजक मन क लिघे गईस कि यीशु ला ओमन क हाथ म धरवाए दे |
\v 11 ओमन येला सूईन के खुश होईन,अउ ओला रूपिया देहे बर माएन गिन;अउ ओहर मउका खोजे लागिस कि ओला कोनो कस पकड़वाए देहू |
\v 12 अखमिरी रोटी क तिवहार क आगू दिन,जेमे ओमन फसह क बलि दान करत रहिन,यीशु क चेला मन यीशु से पूछिन,''तय कहा चाहत हस की हमन जाए के तोर बर फसह खाए क तियारी करी ?''
\v 13 यीशु ह अपन चेला मन ले दूई झन ला ये कहे के भेजिस,''शहर म जावा,अउ ऐक मैनसे पानी क हाड़ी उठाल तुमन ला मिलही,ओकर पिछु होए लेईहा ;
\v 14 अउ ओहर जे घर म जाही,ओ घर क स्वामी से कईहा,''गुरू कहथे कि मोर पाहून शाला जेमे मैहर अपन चेला मन संग फसह खाही तेहर कहा हे ?''
\v 15 ओहर तुमन ला ऐक सजल-सजाल,अउ तियार करल बड्खा अटारी देखाए देही,हूवा हमर बर तियारी करा |''
\v 16 चेला मन हिकेल के शहर म अईन,अउ जैसन यीशु हर चेला मन से कहे रहिस,वैसनेच पईन,अउ फसह तियार करिन |
\v 17 जब संझा होईस,त यीशु ह बारह मन क संग म  चेला मन जग अईन |
\v 18 जब ओमन बईठ के भात खात रहिन,त यीशु हर कहिस,''मैहर तुमन से सहीच कहथो,कि तुमन मन से ऐक झन,जे मोर संग भात खात हे,मोला पकड़वाही |''
\v 19 ओमन पर उदासी छाए गिस,अउ ऐक-ऐक झन मन कहे लागिन,का ओ मै हो ?''
\v 20 ओमन पर उदासी छाए गिस,अउ ऐक-ऐक झन मन कहे लागिन,का ओ मै हो ?''
\v 21 काबर की मैनसे क बेटा त,जैसन ओकर बिषय म लिखल आहे,जात ही हे;लेकिन ओ मैनसे पर हाय जेकर द्वारा मैनसे क बेटा पकड़वात जात हे ! अगर ओ मैनसे क जनम नी लेतिस,त ओकर बर बढ़िया रहतिस |''
\v 22 जब ओमन खात रहिन,यीशु हर रोटी लेहिस,अउ आशीष माएंग के टूटकईस,अउ ओमन ला देहिस,अउ कहिस,''ला,ऐहर मोर देह हे |''
\v 23 फिर यीशु हर कटोरा ला लेह के धन्यवाद करिस,अउ चेला मन ला देहिस;अउ ओमन सब झन ओमे ले पीन |
\v 24 यीशु हर चेला मन से कहिस,''ऐहर बाचा क मोर ओ लहू हे,जे डेरेच झन मन बर रिकोल(बहाल)जात हे |
\v 25 मैहर तुमन से सहिच कहथो की दाख क रस ला ओ दिन तक फिरेच नी पिहू,जब तक ले परमेश्वर क रायेज म नावा नीई पिहू |''
\v 26 फिर ओमन भजन गाए के बाहरी कती जैतुन क पहार म गईन |
\v 27 तब यीशु हर ओमन से कहिस,''तुम सब झन ठोकर खईहा,काबर की लिखल आहे:मैहर रखे बाला ला मारहू,अउ भेड़ मन तितिर-बितिर होए जाही |' 
\v 28 लेकिन मैहर अपन जी उटैक क बाद तुमन ले आगू गलील जाहू |''
\v 29 पतरस हर यीशु से कहिस,''अगर सब झन ठोकर खाही त खाही,पर मैहर ठोकर नी खाहू |''
\v 30 यीशु हर ओमन से कहिस,''मैहर तुमन से सहीच कहथो की आयेज ऐहिच रायेत के मूरगा क दूई तोर बांग देहे क आगू,तय तिन तोर मोला मुकेर जाबे |''
\v 31 पर ओहर अउरेच जोर देई के कहिस,''अगर मोला तोर संग मरना भी होही त मरहू,तले तोर इंकार कभो नी करहू |''एहिच कस अउ सभो झन मन कहिन |
\v 32 फिर ओमन गतसमनी नाव क ऐक जगहा म अईन,अउ यीशु हर अपन चेला मन से कहिस,''हिया बैइठे रहा,जब तक ले मैहर प्रार्थना करहू |
\v 33 अउ यीशु हर पतरस अउ याकूब अउ यूहन्ना मन ला अपन संग ले गईस ;अउ अउ डेरेच अधीर अउ व्याकुल होए लागिस,
\v 34 अउ ओमन से कहिस,''मोर मन ह डेरेच उदास हे हिया तक ले की मैहर मरे पर हो :तुमन हिया ठहरे रहा,अउ जागते रईहा |''
\v 35 फिर यीशु तनिक आगू गईस अउ धरती म गिर के प्रार्थना करे बर लागिस की अगर होए सकही त ये घड़ी ह टईल जाए,
\v 36 अउ कहिस,''हे अब्बा(हे दाऊ)हे पिता,तोर से सबेच कुछो होए सकत हे ;ये कटोरा ला मोर लिघे ले हटाए ले :तभी जैसन मैहर चाहत हो वैसन झिन हो,पर जैसन तय चाहत हस वैसनेच होए |''
\v 37 फिर ओहर अईस अउ ओमन ला सोवत पाए के पतरस से कहिस,''हे शमौन,तय सोवत हस ? का तय ऐक घड़ी भी नी जाएग सकत हस ?
\v 38 जागत अउ प्रार्थना करत रहा कि तुमन परीक्षा म झिन पड़ा |आत्मा त तियार हे,पर शरीर ह कमजोर हे |''
\v 39 अउ ओहर फिर चईल गईस अउ ओहिच गोएट म प्रार्थना करिस |
\v 40 फिरेच आए के ओमन ला सोवत पईस,काबर कि ओमन क आएख ह नींद ले भरे रहिस ; अउ नी जानत रहिस की का जवाब देई |
\v 41 फिर तीसर तोर आए के ओमन से कहिस,''अब सोवा अउ बिश्राम करा,बस,घड़ी आए पहुचिस हे ; देखा मैनसे क बेटा पापी मन क हायेथ म पकड़वाए जात हे |
\v 42 उठा,चला ! देखा,मोर पकड़वाए बाला ह लिघे आए जात हे |''
\v 43 यीशु हर ऐला कहतेच रहिस की यहूदा जे बारहों मन से ऐक रहिस,अपन संग प्रधान याजक मन अउ शास्त्री मन अउ पुरनिय मन कती ले ऐक बड्खा भीड़ लेके तुरतेच आए पहुचिन,जेमन तलवार अउ लाठी लेहे रहिन |
\v 44 यीशु क पकड़वाए बाला ह ओमन ला बताए रहिस की जेला मैहर चुमहू वोहिच हे,ओला पकेड़ के यत्न से ले जईहा |
\v 45 ओहर अईस अउ तुरतेच यीशु क लिघे जाए के कहिस,''हे रब्बी !''अउ ओला डेरेच चुमिस |
\v 46 तब ओमन यीशु पर हायेथ लगईन अउ यीशु ला पकेड़ लेहिन |
\v 47 ओमन मन से जे लिघे थड़होए रहिन,ऐक झन ह तलवार ला हिकाएल के महायाजक क दास पर चलईस अउ ओकर कान ला काएट देहिस |         
\v 48 यीशु हर ओमन से कहिस,''का तुमन डाकू समेझ के मोला पकड़े बर तलवार अउ लाठी मन लेके हिकेला हा ?
\v 49 मैहर त दिन भर मन्दिर म तुमन क संग म रईह के उपदेश देहत रहे,अउ तब त तुमन मोला नी धरा : लेकिन ये एकरे बर होईस की पवित्र-शास्त्र क गोएठ ह पूरा हो |''
\v 50 ऐकरे बर सब चेला मन यीशु ला छोयेड़ के भाएग गईन |
\v 51 ऐक जवान ह अपन नंगरा देह म चद्दर ला ओएड़ के यीशु क पाछू म होए लेहिस ;अउ मैनसे मन ओला पकड़ीन |
\v 52 .पर ओहर चद्दर ला चोयेड़ के नंगरा भायेग गईस |
\v 53 फिर ओमन यीशु ला महायाजक मन क लिघे ले गईन ;अउ सब प्रधान याजक अउ पुरनिय अउ शास्त्री मन ओकर हिया जुइट गईन |
\v 54 पतरस हर दुरियेच ले यीशु क पाछू-पाछू महा याजक क अंगना क भीतर तक गईस , अउ प्यादा क संग बैइठ के आगी तापे लागिस |
\v 55 प्रधान याजक अउ सबेच महा सभा यीशु ला माएर डाले बर यीशु क बिरोध म गवाही क खोज म रहिन,पर नी मिलिस |
\v 56 काबर की डेरेच झन मन यीशु क बिरोध म झूठ क गवाही देत रहिन,पर ओमन क गवाही ऐक जैसन नी रहिस |
\v 57 तब कुछेक मैनसे मन उईठ के यीशु क बिरोध म ये झूइठ क गवाही देहीन,
\v 58 .''हमन ऐला ये कहत सुने हन,''मैहर ये हायेथ क बनाल मन्दिर ला गिराए दा,अउ तिन दिन म दूसर बनाहू,जेहर हायेथ क बनल नी होही |'
\v 59 येहू पर भी ओमन क गवाही ऐक जैसन नी रहिस |
\v 60 तब महा याजक मांझा म ठड़होए के यीशु से पूछिन,''तय कोनो जवाब काबर नी देहस ? ये मैनसे मन तोर बिरोध म का गवाही देहत आहे ?''
\v 61 लेकिन यीशु हर चुप रहिस अउ कुछो जवाब नी देहिस |महा याजक हर यीशु से फिरेच पुछिस,''का तय ओ परम धन्य क बेटा मसीह हस ?''
\v 62 यीशु हर कहिस,''मैहर हो:अउ तुमन मैनसे क बेटा ला सर्वशक्ति मान क डेरी कती बैइठल,अउ अकाश क बादर मन म आत देखिया |''
\v 63 तब महा याजक हर अपन कपरा ला चिर के कहिस,अब हमन ला गवाह क अउ का जरुरत हे ?
\v 64 तुमन ये निन्दा ला सूना |तुमन क का बिचार हे ?''ओमन सब झन कहिन यीशु ह वध होए क लायेक हे |
\v 65 तब कोनो तो यीशु पर थुकिन,अउ कोनो यीशु क मुह थोपे अउ घूसा मारे लागिन,अउ यीशु से कहे लागिन,भविष्यध्दवाणी कर !''अउ प्यादा मन यीशु ला धईर के झापड़ मारे लागिन |
\v 66 जब पतरस खालहे क आगन म रहिस,त महा याजक क दासी मन ले ऐक हूवा अईस,
\v 67 अउ पतरस ला आगी तापत देख अउ ओला टकटकी लगाए के देखिस अउ कहे लागिस,''तय भी त ओ नासरी यीशु क संग म रहे |''
\v 68 पतरस हर मुकेर गईस,अउ कहिस,''मैहर नी जानो अउ न समझत आहो की तय का कहत हस |'' फिर ओहर बाहिर कती देवढी म गईस ; अउ मुरगा हर बांग देहिस |
\v 69 ओ दासी ह पतरस ला देख के ओमन ला जेमन लिघे ठड़होए रहिन, फिर कहे लागिस,''ऐहर ओमन मन ले ऐक झन हे |''
\v 70 लेकिन पतरस हर फिरेच मुकेर गईस | थोर देर क बाद ओम मन जे लिघे ठड़होए रहिन फिर पतरस से कहीन,''सहीच मे तय ओमन मन से ऐक झन हस ; काबर की तय गलीली भी हस |''
\v 71 तब पतरस हर धिकारे लागिस अउ कसम खाए लागिस,''मैहर ओ मैनसे ला,जेकर तुमन चरचा करथा,नी जानो |''
\v 72 तब दूसर तोर मुरगा ह बांग देहिस | तब पतरस ला ओ गोएठ ह याद करिस जेला यीशु ह कहे रहिस : ''मुरगा क दूई बांग देहे क आगू तय तिन तोर मोला इंकार करबे |''अउ ये गोएठ ला सोएच के पतरस रोए लागिस |
\c 15
\p \v 1 भिन सरहा होवत तुरतेच प्रधान याजक,पुरनिय,अउ शास्त्री मन बरन सबेच सभा हर सलाह कईर के यीशु ला बंधवईन,अउ यीशु ला ले जाए के पिलातुस क हाएथ म सोप देहीन |
\v 2 पिलातुस हर यीशु से पूछिस,''का तय यहूदी मन क राजा हस ? ''यीशु हर ओमन ला जवाब देहिस, ''तय अपनेच ही कहथस |''                  
\v 3 प्रधान याजक मन यीशु पर ढेरेच गोएठ म दोष लगात रहिन |
\v 4 पिलातुस हर यीशु से फिरिच पूछिस,''का तय कुछोच जवाब नी देथस,देख ऐमन तोर पर केतेक गोएठ म दोष लगात आहे ?''
\v 5 यीशु हर फिर कुछोच जवाब नी देहिस ; हिया ले की पिलातुस ला ढेरेच अचम्भा होईस |
\v 6 पिलातुस ओ तिहार म कोनो ऐक बंधुवा ला जेला ओमन चाहतीन,ओमन बर छोएड़ देहत रहिस |
\v 7 बरअब्बा नाव क ऐक मैनसे ओ उत्पात करोईया मन संग बांधल रहिस,जेमन उत्पात करई मे जान मारे रहिन |
\v 8 अउ भीड़ ऊपर कती जाए के ओकर से बिनती करे लागिन,कि जेकस तय हमर बर करत आए हस वैसनेच कर |
\v 9 पिलातुस हर ओमन ला जवाब देहिस,''का तुमन चाहत हा कि मैहर तुमन बर यहूदी मन क राजा ला छोयेड़ दो ?''
\v 10 काबर कि ओहर जानत रहिस की प्रधान याजक मन यीशु को डाह से पकड़ईन हे |
\v 11 लेकिन प्रधान याजक मन मैनसे मन ला उभारिन की ओहर बरअब्बा ही ला ओमन बर छोयेड़ दे |
\v 12 ऐला सुईन पिलातुस हर ओमन से फिरेच पुछिस,''त जेला तुमन यहूदी मन क राजा कथा,ओला मैहर का करो ?''
\v 13 ओमन फिर किरलईन,''ओला क्रूस पर चड़हाए दे !''
\v 14 पिलातुस हर ओमन से कहिस,''काबर ऐहर का बुराई करिसे ?'' लेकिन ओमन अउ भी किरलाए लागिन,''ओला क्रूस पर चड़हाए दे !''
\v 15 तब पिलातुस हर भीड़ ला खुश करे क इक्छा से,बरअब्बा ला ओमन बर छोयेड़ देहिस,अउ यीशु ला कोड़ा लगवाए के दे देहिस की क्रूस पर चड़हाए जाही |
\v 16 सैनिक मन यीशु ला किला क भीतर आंगन म ले गईन जे प्रीटोरियम कहलात हे,अउ सबेच पलटन क मन ला बुलाए लेहिन |
\v 17 तब ओमन ईसू ला बैजनी कपरा पहिनाए के अउ कन्ता मन क टोपी गुईथ के यीशु क मुड़ म रखीन,
\v 18 अउ ऐ कहिए के यीशु ला नमस्कार करे लागिन,''हे यहूदी मन क राजा,नमस्कार !''
\v 19 ओमन यीशु क मुड़ म सरकंडा मारत,अउ यीशु पर थूकत,अउ घुटना टेक के यीशु ला प्रणाम करत रहिन |
\v 20 जब ओमन यीशु क ठट्ठा कईर चुकीन, त यीशु पर ले बैजनी कपरा ला उताएर के ओकरेच कपरा ला पहिनईन;अउ तब यीशु ला क्रूस म चड़हाए बर बाहिर कती ले गईन |
\v 21 सिकन्दर अउ रुफुस क दाऊ शमौन,ऐक कुरेनी मैनसे,जेहर गाव कती ले आत रहिस ओ कती ले हिकलिस ; ओमन मन ओला बेगार म धरिन की यिशु क क्रूस उठाए के चले |
\v 22 ओमन यीशु ला गुलगुता नाव क जगहा पर,जेकर अर्थ हे खोपड़ी क जगहा हे, लानिन |
\v 23 हूवा यीशु ला मुर्र मिलाल दाखरस देहे लागिन,लेकिन यीशु ह नी लेहिस |
\v 24 तब ओमन यीशु ला क्रूस पर चड़हईन अउ ओकर कपरा मन बर चिट्ठी डायेल के,की कोन ला का मिलही,ओमन बायेट लेहीन |
\v 25 अउ ऐक पहेर दिन चड़हे रहिस,जब ओमन मन यीशु ला क्रूस पर चड़हईन |
\v 26 अउ यीशु का दोष पत्र ला लिख के यीशु क उपर म लगाए देहीन की''यहूदी मन क राजा ''| 
\v 27 ओमन मन यीशु क संग म दूई झन डाकू,ऐक ओकर जेवनी कती अउ ऐक ओकर देरी कती क्रूस पर चड़हईन |
\v 28 [तब पवित्र शास्त्र क ओ बचन हर की यीशु हर अपराधी मन संग गिनल जाही,पुरा होईस |]
\v 29 अउ डगर म आए-जाए बाला मन मुड़ ला हिलाए-हिलाए अउ ये कही के यीशु क निन्दा करत रहिन,''वाह !मन्दिर ला डहाए बाला,अउ तिन दिन म बनाए बाला !
\v 30 क्रूस ले उतर के अपन आप ला बचाए ले |''
\v 31 ऐहिच रीती ले प्रधान याजक भी,शास्त्री मन समेट,अपनेच में ठट्टा से कहत रहिन,''ऐहर अउ झन मन ला बचईस,पर अपन ला नी बचाए सकत हे |
\v 32 इस्त्राएल क राजा,मसीह,अब क्रूस पर ले उतेर आ की हमन देख के बिश्वास करी |''अउ जे यीशु क संग क्रूस पर चड़हाल गए रहिस,ओमन भी यीशु क निन्दा करत रहिन |
\v 33 दुपहर होत ले सबेच देश म अन्धार छाए लेहिस,अउ तीसर पहर ले रहिस |
\v 34 तीसर पहर म यीशु ह बड़ेच गोएठ ले पुकाएर के कहिस,''इलोई,इलोई,लमा शबक्तनी ?''जेकर अर्थ ये हे,हे मेरे परमेश्वर ,हे मेरे परमेश्वर,तय हर मोला काबर छोयेड़ देहे हस ?''
\v 35 जेमन लिघे ठड़होए रहिन,ओमन मन से कुछ मन ऐला सुईन के कहिन,''देखा,ओ एलियाह ला चिकरथे |''
\v 36 अउ ऐक झन हर कूद के स्पंज ला सिरका म डुबाए के,अउ सरकंडा म रईख के यीशु ला चूहवईस अउ कहिस,''ठहिर जा,देखब,एलिय्याह ऐला उतारे बर आथे की नहीं |''
\v 37 तब यीशु हर जोर क गोएठ ले किरलाए के प्रान ला छोयेड़ देहिस |
\v 38 अउ मन्दिर क परदा हर उपर ले खालहे तक चिराए के दूई टुकरा म होए गिस |
\v 39 जे सूबेदार ह यीशु क आगू म ठड़होए रहिस,जब यीशु ला ऐकस किरलाए के प्रान ला छोड़त देखिस,त ओहर कहिस,''सहीच मे ये मैनसे,परमेश्वर क बेटा रहिस |
\v 40 कई महिला मन भी दुरिहा ले देखत रहिन : ओमन में मरियम मगदलीनी,छोटका याकूब अउ योसेस क दाई मरियम,अउ सलोमी रहिन |
\v 41 जब ओहर गलील म रहिस,त ऐमन ओकर(यीशु)क पीछू म होए लेहत रहिन अउ यीशु क सेवा टहल करत रहिन ; अउ दूसर डेरेच झन महिला मन भी रहिन,जेमन यीशु क संग म यरूशलेम ले आए रहिन |
\v 42 जब संझा होए गए रहिस त ऐकरे बर की तियारी क दिन रहिस,जेहर सब्द क ऐक दिन आगू होत रहिस,
\v 43 अरिमतिया क रहे बाला यूसुफ अईस,जेहर महा सभा क सदस्य रहिस,अउ अपन भी परमेश्वर क रायेज क आसरा करत रहिस |ओहर हियाव कईर के पिलातुस क लिघे गईस अउ यीशु क शव ला मागिस |
\v 44 पिलातुस ला आश्चर्य होईस की ओहर एतेके जल्दी मईर गिस;अउ ओहर सूबेदार ला बुलाए के पुछिस,''का यीशु ला मरल देर होईस ?''
\v 45 जब ओहर सूबेदार क द्वाराहाल ला जाऐन लेहिस,त शव ला युसूफ ला देवाय देहिस |
\v 46 तब ओहर मलमल क ऐक चद्दर बेसईस,अउ शव ला उताऐर के ओ चद्दर म लपेटिस,अउ ऐक मठ म जेहर पखनोरिया म खोदल रहिस रईख देहिस,अउ मठ क दूरा म ऐक पखना ला ढकेल देहीन |
\v 47 मरियम मगदलीनी अउ योसेस क दाई मरियम देखत रहिन की ओला कहा रखत आहे |
\c 16
\p \v 1 जब सब्द क दिन ह बित गईस,त मरियम मगदलीनी,अउ याकूब क दाई मरियम,अउ सलोमी सुगंधित चीज मन ला खरीद लेहीन कि आए के ओमे लगाए |
\v 2 सपताह क शुरू दिन डेरेच भिन्सरहा जब सूरज हिकलेच रहिस,की ओमन मठ पर अईन,
\v 3 अउ अपनेच मे कहत रहिन,''हमर बर मठ क दूरा ले पखना ला कोन ढलगाही ?''
\v 4 जब ओमन मन आएख ला उठइन,त देखिन की पखना हर ढलगाल हे पखना हर डेरेच बड्खा रहिस |
\v 5 मठ क भीतर जाए के ओमन ऐक जवान ला सफेद कपरा पहिनल जेवनी कती बैइठल देखिन,अउ डेरेच अकचकाए गिन |
\v 6 ओहर ओमन से कहिस,''अकचकावा झिन तुमन,तुमन यीशु नासरी ला,जेहर क्रूस पर चड़हाल गए रहिस,ढूढथा | ओहर जी उठिस हे,हिया नी हे ;देखा,ऐही ओ जगहा हे,जिहा ओमन यीशु ला रखे रहिन |
\v 7 लेकिन तुमन जावा,अउ ओकर चेला मन अउ पतरस से कहा की यीशु तुमन ले आगू गलील म जाही |जैसन ओहर तुमन से कहे रहिस,तुमन वोहीच ओला देखिया |''
\v 8 अउ ओमन हिकेल के मठ ले भायेग गिन ;काबर की कपकपी अउ धबराहट ओमन पर छाए लेहे रहिस ;अउ ओमन कोनो से कुछू नी कहिन,काबर की डरात रहिन |
\v 9 सपताह क शुरू दिन भिन्सरहा होवत यीशु हर जी उईठ के सबले आगू मरियम मगदलीनी ला जेमे यीशु हर सात ठन प्रेत आत्मा ला हिकाले रहिस,दिखई देहिस |
\v 10 ओहर जाए के यीशु क संगता मन ला जेमन शोक मे डूबे रहिन अउ रोवत रहिन,सुसमाचार देहिस |
\v 11 ओमन मन ऐला सुईन के की यीशु जीवित हे अउ ओहर यीशु ला देखिस हे,बिश्वास नी करिस |
\v 12 ऐकर पाछू ओहर दुसर रूप म ओमन मन से दुई झन ला जब ओमन गाव कती जात रहिन,देखई देहिस |
\v 13 ओमन भी जाए के दूसर झन मन ला सुसमाचार देहिन,लेकिन ओमन ओकर भी बिश्वास नी करीन |
\v 14 पाछू ओहर ओमन ग्यारह मन ला भी,जब ओमन भात खाए बर बैइठे रहिन,देखाई देहिस,अउ ओमन के अबिश्वास अउ मन क कठोरता पर उलाहना देहिस,काबर की जेमन यीशु क जी उठे क पाछू ओला देखे रहिन,ऐमन मन ओकर बिश्वास नी करे रहिन |
\v 15 अउ ओहर ओमन से कहिस,''तुमन सबेच जगत म जाए के सब सृष्टी क मैमसे मन ला सुसमाचार प्रचार करा |
\v 16 जे बिश्वास करही अउ बपतिस्मा लेली ओकरेच उध्दार होही,लेकिन जेहर बिश्वास नी करही ओहर दोष दार ठहराल जाही ;
\v 17 बिश्वास करे बाला म ये चिन्ह होही की ओमन मोर नाव म दुष्टआत्मा मन ला हिकालही,नावा-नावा भाषा गोठियाही,
\v 18 साप मन ला उठाए लेही,अउ अगर ओमन प्रान नाशक चीज ला भी पी जाही तभी ले ओमन क कुछो हानि नी होही ;ओमन बीमार मन मे भी हाथ रखही,अउ ओमन चंगा होए जाही |''
\v 19 प्रभु यीशु ओमन से गोठियाए के बाद म स्वर्ग कती उठाए लेहल गईस,अउ परमेश्वर क जेवनी कती बैइठ गईस |
\v 20 अउ ओमन मन हिकेल के सबेच जगहा म प्रचार करीन,अउ प्रभु हर भी ओमन क संग म बुता करत रहिस,अउ ओ चिन्ह मन क द्वारा जे संग-संग म होवत रहिस,बचन ला मजबूत करत रहिन |
