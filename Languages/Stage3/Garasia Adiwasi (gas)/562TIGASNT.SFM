\id 2TI
\ide UTF-8 
\rem Copyright Information: Creative Commons Attribution-ShareAlike 4.0 License 
\h  2  તિમોથીને
\toc1  2  તિમોથીને
\toc2  2  તિમોથીને
\mt1  2 Timothy
\mt1 2  તિમોથીને
\c 1
\p \v 1 પાવુલ ની તરફ થકી, હેંના જીવન ના વાયદા ને પરમણેં ઝી મસીહ ઇસુ મ હે, પરમેશ્વર ની મરજી થી મસીહ ઇસુ નો સેંવક હે ,
\v 2 વાલા બેંટા તિમુથીયુસ નેં નામ : પરમેશ્વર બા અનેં હમારા પ્રભુ ઇસુ મસીહ ની તરફ થી તનેં અનુગ્રહ અનેં દયા અનેં શાંતિ મળતી રે 
\v 3 ઝેંના પરમેશ્વર ની સેવા હૂં માર બાપ-દાદ ની રીતિ ઇપેર સાફ બુદ્ધિ થી કરું હે, હેંનું ધન્યવાદ થાએ કે હૂં મારી દુવા મ તનેં લગધરયો ઇયાદ કરું હે ,
\v 4 અનેં તાર આહુવ ની હમાળ કરેં કરેંનેં રાત દાડો તનેં થી મળવા ની અસ્યા રાખું હે કે આનંદ થી ભરાએં જું 
\v 5 મનેં તારા હેંના કપટ વગર ના વિસ્વાસ ની હમાળ આવે હે, ઝી પેલ તારી નાની(આઈ ની આઈ) લોઈસ અનેં તારી આઈ યૂનીકે મ હેંતો, અનેં મનેં નકી હે કે તનેં મ હુંદો હે 
\v 6 એંનેસ લેંદે હૂં તનેં હમાળ આલાડું હે કે તું પરમેશ્વર ના હેંના વરદાન ને ઝી મારા હાત મેંલવા નેં દુવારા તનેં મળ્યું હે ઇજવાળા રુપ કર દે 
\v 7 કેંમકે પરમેશ્વરેં હમનેં બીક ની નહેં પુંણ સામર્થ અનેં પ્રેમ અનેં સંયમ ની આત્મા આલી હે 
\v 8 એંતરે હારું હમારા પ્રભુ ની ગવાઈ થી, અનેં મનેં થી ઝી હેંનો બંદી હે, લાજેં નેં મરે, પુંણ હેંના પરમેશ્વર ની સામ્રત નેં પરમણેં તાજા હમિસાર હારું મારી હાતેં દુઃખ ઝેંલ 
\v 9 ઝેંને હમારું તારણ કર્યું અનેં પવિત્ર બુંલાહટ થી બુંલાયા, અનેં ઈયુ હમાર કામ ને પરમણે નહેં; પુંણા હેંના ઉદ્દેશ્ય અનેં હેંના અનુગ્રહ ને પરમણેં હે ઝી મસીહ ઇસુ મ પેલ થીસ હમ ઇપેર થાયું હે ,
\v 10 પુંણ હાવું હમારા તારણ હારા મસીહ ઇસુ નેં પરગટ થાવા ને દુવારા ભળાએં જ્યુ, ઝેંને મોત નું નાશ કર્યું અનેં જીવન અનેં અમરતા નેં હેંના તાજા હમિસાર નેં દુવારા ઈજવાળા રૂપ કર દેંદું 
\v 11 ઝેંનેં હારું હૂં પરસારક, અનેં સેંવક, ભાષણ આલવા વાળો હુંદો થાયો 
\v 12 એંને લેંદે હૂં એંન દુઃખ નેં હુંદો ઝેંલું હે, પુંણ હરમાતો નહેં, કેંમકે હૂં હેંનેં ઝેંનેં ઇપેર મેંહ વિસ્વાસ કર્યો હે, જાણું હે; અનેં મનેં નક્કી હે કે વેયો મારી ધરોહર ની હેંના દાડા તક રખવાળી કરેં સકે હે 
\v 13 ઝી ખરી વાતેં તેં મારી થી હામળી હે હેંનનેં હેંના વિસ્વાસ અનેં પ્રેમ નેં હાતેં, ઝી મસીહ ઇસુ મ હે, પુંતાનું માન બણાવેંનેં રાખ 
\v 14 અનેં પવિત્ર આત્મા નેં દુવારા ઝી હમ મ વસેંલું હે, ઈની અસલ ધરોહર ની રખવાળી કર 
\v 15 તું જાણે હે કે આસિયા વાળ બદ્દ મારી થી ફરેં જ્ય હે, ઝેંનમ ફૂગિલુંસ અનેં હિરમુગિનેસ હે 
\v 16 ઉનેસિફુરુસ ના ઘરાણાં ઇપેર પ્રભુ દયા કરે, કેંમકે હેંને ઘણી વાર મારા જીવ નેં ટાડો કર્યો અનેં હારી હાકોળ થી લાજેં નહેં મર્યો 
\v 17 પુંણ ઝર વેયો રોમ મ આયો, મુંટી કોશિશ થી જુંએંનેં મનેં થી મળ્યો –
\v 18 પ્રભુ કરે કે હેંને દાડે હેંના પ્રભુ ની દયા થાએ – અનેં ઝી-ઝી સેવા હેંને ઇફિસુસ મ કરી હે હેંનનેં હુંદો તું તાજી રીતી જાણે હે 
\c 2
\p \v 1 એંતરે હારું હે મારા બેંટા, તું હેંના અનુગ્રહ થી ઝી મસીહ ઇસુ મ હે, બળવન થાએં જા ,
\v 2 અનેં ઝી વાતેં તેં ઘણ બદ ગવાહ નેં હામેં મારી થી હામળી હે, હેંનેં વિસ્વાસી મનખ નેં હુંપેં દે; ઝી બીજનેં હુંદ હિકાડવાનેં લાએંક વેહ 
\v 3 મસીહ ઇસુ નેં અસલ પેહલવાન નેં જેંમ મારી હાતેં દુઃખ ઝેંલ 
\v 4 ઝર કુઈ પેહલવાન લડાઈ મ જાએ હે, તે એંતરે હારું કે એંનેં ભરતી કરવા વાળા નેં ખુશ કરે, પુતે પુતાનેં સંસાર ન કામ મ નહેં ફસાવતો 
\v 5 ફેંર અખાડા મ લડવા વાળો અગર વિધિ ને પરમણે નેં લડે તે મુંગટ નહેં મેંળવતો 
\v 6 ઝી ખેડૂત મજુરી કરે હે ,ફળ નો ભાગ પેલ હેંનેં મળવો જુગે 
\v 7 ઝી હૂં કું હે હેંનેં ઇપેર ધીયાન દે, અનેં પ્રભુ તનેં બદ્દી વાત ની હમજ આલહે 
\v 8 મસીહ ઇસુ નેં ઇયાદ રાખ, ઝી દાવુદ ની પીઢી મ થાયો અનેં મરેંલ મહો જીવતો થાએં જ્યો, અનેં ઈયુ મારા તાજા હમિસાર ને પરમણેં હે 
\v 9 ઝેંનેં હારું હૂં ખરાબ કામ વાળા નેં જેંમ દુઃખ ઝેંલું હે, આં તક કે બંદી હુંદો હે; પુંણ પરમેશ્વર નું વસન બંદી નહેં 
\v 10 એંને લેંદે હૂં પસંદ કરેંલ મનખ હારું બદ્દુસ વેંઠું હે, કે વેય હુંદ હેંના તારણ નેં ઝી મસીહ ઇસુ મ હે હમેશા ની મહિમા નેં હાતેં મેંળવે 
\v 11 ઇયે વાત હાસી હે, કે અગર હમું હેંનેં હાતેં મરેં જ્ય હે, તે હેંનેં હાતેં જીવહું હુંદ ;
\v 12 અગર હમું ધીરજ થી વેંઠત રેંહું, તે હાતેં રાજ હુંદ કરહું; અગર હમું હેંનો નકાર કરહું, તે વેયો હુંદો હમારો નકાર કરહે ;
\v 13 અગર હમું અવિસ્વાસી વેહ, તે હુંદો વેયો વિસ્વાસુ બણેં રે હે, કેંમકે વેયો પુતે પુતાનો નકાર નહેં કરેં સકતો 
\v 14 ઈની વાત ની હમાળ હેંનનેં અલાડ અનેં પ્રભુ નેં હામેં સેંતવેં દે કે શબ્દ ઇપેર તર્ક-વિતર્ક નેં કરેં કરે, ઝેંન મ કઈ ફએંદો નહેં થાતો પુંણ હામળવા વાળ વગડેં જાએ હે 
\v 15 પુતે પુતાનેં પરમેશ્વર નો ગરહણ લાએંક અનેં એંવો કામ કરવા વાળો થાવાની કોશિશ કર, ઝી હરમાએ નેં સકે ,
\v 16 પુંણ મેલા બકવાદ થી વસેંલો રે, કેંમકે એંવ મનખ વદારે વગર ભક્તિ મ વડત જાહે ,
\v 17 અનેં હેંનનું વસન હડેંલા સાંદા નેં જેંમ ફેલાતું જાહે હુમિનયુંસ અનેં ફિલેતુસ હેંન મનાસ હે ,
\v 18 ઝી એંમ કેં નેં કે પુનઃરુત્થાન થાએ સુક્યું હે હાસ થી ભટકેં જ્યા હે,અનેં કેંતર નો વિસ્વાસ ઉલટ-પલટ કર દે હે 
\v 19 તે હુંદો પરમેશ્વર નો પાક્કો પાજ્યો બણેંલો રે હે, અનેં હેંનેં ઇપેર ઇયે સાપ લાગેંલી હે : “પ્રભુ પુંતાન નેં વળખે હે ,”  અનેં “ઝી કુઈ પરમેશ્વર નું નામ લે હે, વેયું અધર્મ થી વસેં રે ”
\v 20 મુંટા ઘેર મ નેં ખાલી હુંના-સાંદી નસ, પુંણ લાખડા અનેં ગાર ન રાસડ હુંદ રે હે; કુઈ-કુઈ માન, અનેં કુઈ-કુઈ વગર માન હારું 
\v 21 અગર કુઈ પુતે પુતાનેં એંન થી સાફ કરહે, તે વેયું માન નું રાસડું, અનેં પવિત્ર થાહે ;અનેં માલિક નેં કામ આવહે, અનેં દરેક ભલ કામ હારું તિયાર થાહે 
\v 22 જુવની ની અભિલાષા થી નાહ, અનેં ઝી સાફ મન થી પ્રભુ નું નામ લે હે હેંનનેં હાતેં ધરમ, અનેં વિસ્વાસ, અનેં પ્રેમ, અનેં મેળમળાપ નેં વાહે પડ 
\v 23 પુંણ મુરખાઈ અનેં વિદ્યા વગર ની બબાલ થી અલગ રે, કેંમકે તું જાણે હે કે એંન થી ઝગડા પૈદા થાએ હે 
\v 24 પ્રભુ ન દાસ નેં ઝગડાળું નેં થાવું જુગે, પુંણ વેયું બદ્દ નેં હાતેં નરમ અનેં શિક્ષણ મ ભરપુર અનેં વેંઠવ વાળો વેહ 
\v 25 વેયો વિરુદાઈ વાળ નેં નરમાઈ થી હમજાડે, હું જાણે પરમેશ્વર હેંનનેં મન ફેંરવ વાનો મન આલે કે વેયા હુંદા હાસ નેં વળખે ,
\v 26 અનેં એંનેં દુવારા હીની મરજી પૂરી કરવા હારું સેતેંનેં શૈતાન ન ફંદા મહુ સુટી જાએ 
\c 3
\p \v 1 પુંણ ઈયુ ઇયાદ રાખ કે સેંલ્લ દાડ મ કાઠો સમય આવહે 
\v 2 કેંમકે મનખ મતલબી, લુબી, મોંટાઈ કરવા વાળું, અભિમાની, નિંદા કરવા વાળ, આઈ બાની આજ્ઞા નેં માનવા વાળ, કૃતઘ્ન, અપવિત્ર ,
\v 3 દયા વગર ન, માફ નેં કરવા વાળ, દોષ લગાડવા વાળ, અસંયમી, કઠુંર, ભલા ન વેરી, 
\v 4 વિસ્વાસ ઘાતી, ઢીઠ ,ઘમંડી, અનેં પરમેશ્વર નેં નહેં પુંણ મોજ-મસ્તી નેંસ સાહવા વાળ વેંહે 
\v 5 ભક્તિ નો વેંહ તે ધરહે, પુંણ હીની શક્તિ નેં નેં માને ; એંવ થી સીટી રેંજે 
\v 6 એંન મહસ વેય મનખ હે ઝી ઘેર મ કળેં-કળેં ભરાએં આવે હે, અનેં હીની નબળી બજ્યેર નેં કબ્જામ કર લે હે ઝી પાપ થી દબાએંલી અનેં દરેક પ્રકાર ની અભિલાષા નેં કબ્જામ હે ,
\v 7 અનેં હમેશા હીકતી તે રે હે પુંણ હાસ ની વળખણ તક કેંર યે નહેં પોતતી 
\v 8 ઝેંમ અન્નેસ અનેં અનેં યમ્બ્રેસ વેં મૂસા નો વિરોદ્ધ કર્યો હેંતો, વેંમેંસ ઈય હુંદ હાસ નો વિરોદ્ધ કરે હે; ઈય એંવ મનખ હે, ઝેંનની બુદ્ધિ વગડેં ગઈ હે અનેં વેય વિસ્વાસ ના બારામ નકમ્મ હે 
\v 9 પુંણ વેય એંનેં થી અગ્યેડ નહેં વદેં સકત, કેંમકે ઝેંમ હેંનની અજ્ઞાનતા બદ્દ મનખ મ ઉગડતી થાઈ ગઈ હે 
\v 10 પુંણ તેં ભાષણ, સાલ-સલન, મનસા, વિસ્વાસ, સહન શીલતા, પ્રેમ, ધીરજ, અનેં વિતાડવાના ટાએંમેં, અનેં દુઃખ ઝેંલવા મ મારો હાત આલ્યો ;
\v 11 અનેં એંવ દુઃખ મ હુંદું ઝી અન્તાકિયા અનેં ઇકુનીયુમ અનેં લુસ્ત્રા મ મારી ઇપેર પડ્ય હેંત, અનેં બીજ દુઃખ મ હુંદો ઝી મેહ ઝેંલ્ય; પુંણ પ્રભુવેં મનેં હેંન બદ્દ થી સુંડાવ લેંદો 
\v 12 પુંણ ઝેંતર મસીહ ઇસુ મ ભક્તિ નેં હાતેં જીવન જીવવા માંગે હે વેય બદ્દ વિતાડવામ આવહે 
\v 13 પુંણ દુષ્ટ અનેં બહકાવા વાળ દગો દેંત જાએંનેં અનેં દગો ખાત જાએંનેં, વગડત જાએંનેં જાત રેંહે 
\v 14 પુંણ તું હીની વાત ઇપેર ઝી તેં હિકી હે અનેં વિસ્વાસ કર્યો હે, એંમ જાણેંનેં કાઠો બણેં રે કે તેં હેંનનેં કઈન મનખ થકી હિક્યો હે ,
\v 15 અનેં નાનપણ થી પવિત્રશાસ્ત્ર તારું જાણેંલુ હે, ઝી તનેં મસીહ ઇપેર વિસ્વાસ કરવા થી તારણ મેંળવવા હારું બુદ્ધિમાન બણાવેં સકે હે 
\v 16 પુરેપુરું પવિત્ર શાસ્ત્ર પરમેશ્વર ની અગવાઈ મ રસવામ આયુ હે અનેં ભાષણ, અનેં હમજડવા, હદારવા, અનેં ધાર્મિકતા ના શિક્ષણ હારું ફાએંદા રુંપ હે ,
\v 17 એંતરે કે પરમેશ્વર નું જણ સિદ્ધ બણે, અનેં દરેક ભલ કામ હારું તિયાર થાએં જાએ 
\c 4
\p \v 1 પરમેશ્વર અનેં મસીહ ઇસુ નેં ગવાહ કરેંનેં, અનેં હેંનેં ઉગડતો થાવા અનેં રાજ્ય ની હમાળ અલાડેંનેં હૂં તનેં આદેશ આલું હે 
\v 2 કે તું વસન નો પરસાર કર, વખત અનેં કોવખત તિયાર રે, બદ્દી પરકાર ની સહનશીલતા, અનેં શિક્ષણ નેં હાતેં ઉલાહના આલ અનેં વળગ અનેં હમજાડ 
\v 3 કેંમકે એંવો ટાએંમ આવહે ઝર મનખ ખરું ભાષણ નેં વેંઠેં સકહે, પુંણ કાંદડ ની વવળાટ નેં લેંદે પુંતાની અભિલાષા ને પરમણે પુતાનેં હારું ઘણા બદા ભાષણ આલવા વાળા ભેંગા લેંહે ,
\v 4 અનેં પુંતાના કાંદડા હાસ થકી ફેંરવેંનેં કથા-વારતા મ લગાડહે 
\v 5 પુંણ તું બદ્દી વાત મ સેતેંન રે, દુઃખ ઝેંલ, તાજા હમિસાર નો પરસાર કર, અનેં તારી સેવા નેં પુરી કર 
\v 6 કેંમકે હાવું હૂં અર્ઘ નેં જેંમ રેંડવામ આવું હે, અનેં અનેં મારો જાવાનો ટાએંમ આવેં પોત્યો હે 
\v 7 હૂં અસલ ખુશ્તી લડેં સુક્યો હે, મેંહ મારી દૌડ પુરી કર લીદી હે, મેંહ વિસ્વાસ ની રખવાળી કરી હે 
\v 8 ભાવિસ મ મારી હારું ધરમ નો વેયો મુંગટ મેંલેંલો હે, ઝેંનેં પ્રભુ, ઝી ધર્મી અનેં નિયા કરવા વાળો હે, મનેં હેંને દાડે આલહે, અનેં ખાલી મનેંસ નહેં પુંણ હેંન બદ્દનેં ઝી હેંનેં ઉગડતો થાવાનેં વાલું જાણે હે 
\v 9 મારી કનેં જલ્દી આવવાની કોશિશ કર 
\v 10 કેંમકે દેમાસેં ઈની સંસાર નેં વાલી જાણેંનેં મનેં સુંડ દેંદો હે અનેં થિસ્લુંનીકે જાતો રિયો હે ક્રેસકેંસ ગલાતિયા મ અનેં તીતુસ દલમતિયા મ જાતો રિયો હે 
\v 11 ખાલી લૂકા મારી હાતેં હે મરકૂસ નેં લેંનેં આવતો રે; કેંમકે સેવા હારું વેયો મારે ઘણો કામ નો હે 
\v 12 તુખીકુસ નેં મેંહ ઇફીસુસ મ મુંકલ્યો હે 
\v 13 ઝી સાદર હૂં ત્રોઆસ મ કરપુસ નેં તાં સુંડેં આયો હે, ઝર તું આવે તે હેંનેં અનેં સોપડજ્યી ખાસ કરેંનેં લખેંલ સામડાન કાગળ (ચર્મ પત્ર) લેંતો આવજે 
\v 14 સિકંદર ઠઠેરે(ઘુંણન્યા હદારવા વાળો) મારી હાતેં ઘણી ભુન્ડાજ્યી કરી હે; પ્રભુ હેંનેં હેંન કામ નેં પરમણેં બદલો આલહે 
\v 15 તું હુંદો હેંનેં થી સેતેંન રે, કેંમકે હેંનેં હમારી વાત નો ઘણો વિરોદ્ધ કર્યો હે 
\v 16 મારા પેલા પ્રતિવાદ ના ટાએંમેં કેંનેં યે મારો હાત નહેં આલ્યો, પુંણ બદ્દવેં મનેં સુંડ દેંદો હેંતો ભલું થાએ કે એંનું હેંનનેં લેંખું આલવા નેં પડે !
\v 17 પુંણ પ્રભુ મારો મદદગાર રિયો અનેં મનેં સામ્રત આલી, એંતરે કે મારી દુવારા પૂરો પૂરો પરસાર થાએ અનેં બદ્દી બીજી જાતી હામળેં લે હૂં સિંહ ના મોડા મોડા થી સુંડવવામ આયો 
\v 18 અનેં પ્રભુ મનેં દરેક ભુંડ કામ થી સુંડવહે, અનેં પુંતાન હરગ રાજ મ હમાળેનેં પોતાડહે હિનીસ મહિમા જુંગ-જુંગ થાતી રે આમીન 
\v 19 પ્રિસ્કા અનેં અક્વિલા નેં અનેં ઉનેસિફુરૂસ ના ઘરાણાં નેં નમસ્કાર 
\v 20 ઈરાસ્તુસ કુરીન્થુસ મ રેં રિયો હે, અનેં ત્રુફીમુસ નેં મેંહ મીલેતુસ મ બેંમાર સુડ્યો હે 
\v 21 હિયાળા થી પેલ આવતો રેંવા હારું કોશિશ કર યૂબૂલુસ, અનેં પુદેંસ, અનેં લીનુસ, અનેં ક્લોદીયા, અનેં બદ્દ ભાજ્ય નો તનેં નમસ્કાર 
\v 22 પ્રભુ તારી આત્મા નેં હાતેં રે તમ ઇપેર અનુગ્રહ થાતું રે                                             
