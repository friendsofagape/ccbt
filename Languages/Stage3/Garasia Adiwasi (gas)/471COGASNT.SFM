\id 1CO
\ide UTF-8 
\rem Copyright Information: Creative Commons Attribution-ShareAlike 4.0 License 
\h  1 કરિંથીઓને
\toc1  1 કરિંથીઓને
\toc2  1 કરિંથીઓને
\mt1  1 Corinthians
\mt1 1 કરિંથીઓને
\c 1
\p \v 1 પાવુલ ની તરફ થકી જી પરમેશ્વર ની ઇસ્સા થકી યીસુ મસીહ નો સેલો થાવા હાદયો હેતો અને ભાઈ સોસ્થીનેસ ની તરફ થકી ,
\v 2 પરમેશ્વર ની ઈની મંડળી ના નામ જી કુરીન્થુસ મ હે ,એના નામ જી યીસુ મસીહ મ પવિત્ર કરય ગય ,અને પવિત્ર થાવા હારું બુલાવે ગય હે ;અને એના હેતા ના નામ જી હર જગહ હમારે અને પ્રભુયીસુ મસીહ ના નામ થકી દુવા કરજયે હે |        
\v 3 હમારો બાપ પરમેશ્વર અને પ્રભુ યીસુ મસીહ ની તરફ થકી અનુગ્રહ અને શાંતિ મળતી રે |
\v 4 હું તમારા બારામ મ પરમેશ્વર નો ધન્યવાદ હમેશા કરું હું ,અને પરમેશ્વર નું આયુ અનુગ્રહ તમો ઇપેર મસીહ યીસુ મ થાયું 
\v 5 કી એના મ થાઇને તમો હર વાત મ ,અને હેતા વસન અને હેતા બુંદી મ ધની કરયા ગયા –
\v 6 કે મસિહ ની ગવાહી તમો મહીં હાંસી નકળે –
\v 7 અયા તક કી કેના વરદાન મ તમોને ખૂટ નહીં ,અને તમો હમારા યીસુ મસીહ ને પ્રકટ થાવાની વાટ જોવતા રા હો |
\v 8 વયો તમોને સેલો હેદો મજબુત કરહે કી તમો હમારા પ્રભુ યીસુ મસીહ ના દાડે વગર ગુના વાળા નકળો|
\v 9 પરમેશ્વર હાંસો હે ,જીને તમોને હેને  સુરે  હમારા પ્રભુ યીસુ મસીહ ની સંગતી મ હાદે કેદ હે |
\v 10 હે ભાઈયો ,હું તમો થકી હમારા પ્રભુ ઇસુ મસીહ ના નામ થકી દુવા કરો હું કી તમો હેતા એકસ વાત કો ,અને તમોમ ફૂટ ને રે ,પૂણ એકસ મન અને એક મત થઈને મળે ને રો |
\v 11 કેમકે હે ભાઈયો ,ખલોએ ના ઘરાના ના મનખા વે મને તમારા બારામ વતાડું હે કી તમો મ જગડા થાય હે |
\v 12 મારા કેવેનું મતલબ એ હે કી તમો મહા  કુઈ તે આપડા આપ ને ‘પોલુસ નો ,’કુઈ ‘અપુલ્લોસ નો ,’કુઈ ‘કેફા નો ,તર કુઈ મસીહ નો કે હે |
\v 13 કેમ મસીહ વટાઈ ગયો હે ? કેમ પોલુસ તમારા હારું ક્રૂસ ઇપેર સડાવામ આયા ?કે તમોને પોલુસ ને નામ મ  બપ્તિસમાં મળું હે ? 
\v 14 હૂં પરમેશ્વર નું ધન્યવાદ કરું હે કે ક્રીસ્પુસ અનેં ગ્યુસ ને સોડે ન હામે તમુ મહ કેનેસ હુદુ બપતીસ્માં નહી આલું 
\v 15 ખેતુક એવું ને થાએ કે કુઈ કે કે તમને મારા નામ ઈપેર બપતીસ્મા મળું હે 
\v 16 અનેં હા ,હામે સ્તિફનાસ કે ઘરાને હુદુ બક્તિસ્મ આલું હે ; હેંને સુડ હૂં નહી જાણતો કે હામે બીજ કે ને યે બપતીસ્માં આલું 
\v 17 કેમકે મસીહ મેં  મને બપતીસ્માં આલવા નહી ,પુણ તાજો હમીસાર હમળાવા મોક્લો હે ,અનેં આ હુદુ કે શબ્દો ના જ્ઞાન ને પરમાણે નહી ,એવું ને થાએ કે મસીહ નું ક્રૂસ નકામું ઠહરે 
\v 18 કેમકે ક્રૂસ ની કહાની નાશા થાવાવાળ હારું મુર્ખતા હે ,પૂણ હામું તારણ પામાવાળ હારું પરમેશ્વર ની સામરથ હે 
\v 19 કિમકે લખું હે , “હૂં જ્ઞાન વાળને જ્ઞાન નાશા કરે ,અનેં હમજદારો ની હમજ ને નકમુ કર દી ’’
\v 20 કાં રયો જ્ઞાનવાળો ?કા રયો શાસ્ત્રી ?કા રયો એના દુનીય નું વિવાદ કરવા વાળા ?હુ પરમેશ્વર ને દુનીય ને જ્ઞાન ને મૂર્ખતા નહી ઠરાવી ?
\v 21 કેમકે ઝર પરમેશ્વર ને જ્ઞાન ને પરમાણે દુનીય ને જ્ઞાન થકી પરમેશ્વર ને  નહી જાણો,તે પરમેશ્વર ને આ અસલ લાગુ કે ઈની પ્રસાર ની મૂર્ખતા ને લેદે વિશ્વાસ કરવા વાળ ને તારણ આલે 
\v 22 યહુદી તે નિશાની સાહે ,અનેં યુનાની જ્ઞાન ની ખોજ મ હે
\v 23 પૂણ હામુતે હેંના ક્રૂસ ઈપેર સડીલો મસીહ નું પ્રસાર કરજે હે,ઝે યહુદીયો ને લેડે ઠોકર ને અનેં બીજી જાતિ ને લેદે મૂર્ખતા હે;
\v 24 પૂણ જી બુલાવેલ હે,હુ યહુદી હુ યુનાની ,હેંને ટેકે મસીહ પરમેશ્વર ની સામર્થ્ય અનેં પરમેશ્વર નું જ્ઞાન હે 
\v 25 કેમકે પરમેશ્વર ની મૂર્ખતા મનખ ન જ્ઞાન થકી જ્ઞાનવાન હે ,અનેં પરમેશ્વર ની નબળાઈ મનખ ને બળ થકી ઘણું બળવન હે 
\v 26 હે ભાઈયો ,આપને બુલાવા જાવાનું તે વિસારો કે ને શરીર ને પરમાણે ઘણું જ્ઞાનવાન ,અનેં ને ઘણું સમર્થ ,અનેં ને ઘણું કુલીન બુલાવામ આય હે 
\v 27 પૂણ પરમેશ્વરે જગત ન મુર્ખો ને પસંદ કરે લેદ હે કે જ્ઞાનવાળ ને લાજે  મારે ,અનેં પરમેશ્વરે જગત  ન કમજો ને પસંદ કરે લેદ હે કે બળવાળ ને લાજે મારે ;
\v 28 અનેં પરમેશ્વર ને જગત ન ખરાબ  અનેં નક્મ ને ,પૂણ ઝે હે ભી નહી હેંનન હુદ પસંદ કરે લેદે કે હેંનમ ઝે હે ,નકામું ઠહરા યુ 
\v 29 એતરે કે જીવ પરમેશ્વર ને હામે ઘમંડ ને કરે સકે 
\v 30 પૂણ  હેંની તરફ થકી તમુ મસીહ યીશુ હો ,ઝે પરમેશ્વર ની તરફ થકી આપડા હારું જ્ઞાન ઠહરા યુ ,ધર્મી ,અનેં પવિત્રતા ,અનેં છુટકારો ;
\v 31 એતરે ઝેવું લખું હે ,વેમેસ થાએ , “ ઝે ઘમંડ કરે વહ પ્રભુ મ ઘમંડ કરે ’’
\c 2
\p \v 1 હે ભાઈયો ,ઝેર હૂં પરમેશ્વર નું ભેદ હમળાવતો જાએન તમાર કન આયો , તે શબ્દો કે જ્ઞાન ની ખાસિયત ને હાતે નહી આયો 
\v 2 કેમકે હામે આ નકી કરે લેદુ હેંતું કે તમાર વસમ યીશુ મસીહ અગર ક્રૂસ ઈપેર સડેલો મસીહ ને સોડેન કઈનીસ વાત ને ને જાણું 
\v 3 હૂં કમજો અનેં બીક ને હાતે ,અનેં ઘણો ફફડતો જાએ ન તમારે હાટે રયો ;
\v 4 અનેં મારું વસન , આનેં મારો પ્રસાર મ જ્ઞાન ની લાલસાવા વાળી વાત નહી ,પૂણ આત્મા અનેં સામર્થ્ય નો પ્રમાણ હેંતું ,
\v 5 એતરે હારું કે તમારો વિશ્વાસ મનખ ને જ્ઞાન ઈપેર નહી ,પૂણ પરમેશ્વર ની સામર્થ્ય ઈપેર નિર્ભર હે 
\v 6 ફેર ભી પાક મનખ મ હામું જ્ઞાન હમળાવ જે હે ;પૂણ ઈની દુનીય નું અનેં ઈની દુનીય ની નાશ થાવા વાળે અધીકારીયો નું જ્ઞાન નહી ;
\v 7 પૂણ હામું પરમેશ્વર નું વેયું સાનું જ્ઞાન ,ભેદ ની રીતિ ઈપેર વાતે હે ,ઝેને થી પરમેશ્વર પેલ થકી આપડી મહિમા હારું ઠહરાયા 
\v 8 ઝેને આ દુનીયન ના અધિકારી મહો કેનીસ યે નહી જાણું ,કેમકે અગર વે જાણત તે તેજોમય પ્રભુ ને કુરુસ ઈપેર ને સડાવતા 
\v 9 પૂણ ઝેવું લખેલું હે , “ઝે વાતે આંખ વે નહી ભાળી અનેં કાન્દડ વે નહી હામળું ,અનેં ઝે વાતે મનખ ને ધન્યાન મ નહી આવી વેયો સ હે ઝે પરમેશ્વર ને પોતાનો પરેમ રાખવા વાળો ને હારું તયાર કરો હે ’’
\v 10 પુણ પરમેશ્વર ને હેંનન પોતાની આત્મા ને લેદે આપ ઈપેર પ્રગટ કરો ,કેમકે આત્મા બદીસ વાતે ,પૂણ પરમેશ્વર ગુઢ વાતે હુદી જાશે હે 
\v 11 મનખ મહ કુણ કઈનાક મનખ ની વાતે જાણે હે ,ખાલી મનખ ની આત્મા ઝે હેંનમ હે ?વેમેસ પરમેશ્વર ની વાતે હુદી કુઈ નહી જાણત ,ખાલી પરમેશ્વર ની આત્મા 
\v 12 પૂણ હામે દુનીય ની આત્મા નહી ,પૂણ વેયે આત્મા પામીહેઝે પરમેશ્વર ની તરફ થકી હે કે આપું હેંની વાતે ને જાણજે ઝે પરમેશ્વર આપન આલી હે 
\v 13 ઝેને આપુ મનખ ને જ્ઞાન ની હિકાડીલી વાતો મ નહી ,પુણ આત્મા ની હિકાડલી વાતે મ, આત્મિક વાતે આત્મિક વાતે થકી મેળવે મેળવેન હનળાવ જે હે 
\v 14 પૂણ શારીરિક મનખ પરમેશ્વર ની આત્મા ની વાતે ગ્રહણ નહી કરત ,કેમકે વે હેંની નજરમ મૂર્ખતા ની વાતે હે ,અનેં ને વેયો  હેંનન  જાણે સકતો  કેમકે હેંની જાસ આત્મિક રીતિ થકી થાએ હે 
\v 15 આત્મિક  જણું બદુસ જાશે હે , પૂણ વેયો પોતે કેને થકી જાશે વામ નહી જાતો 
\v 16 “કેમકે પ્રભુ નું મન કેનેક જાણું હે હેંને હેઅને હિકાડે ?’’ પૂણ આપું મ મસીહ નું મન હે 
\c 3
\p \v 1 હે ભાઈયો ,હૂં તમન થકી ઈવી રીતિ થકી વાતે ને કરે શકો ઝેમ આત્મિક મનખ થકી ,પૂણ ઝેમ શારીરિક મનખ થકી અનેં હેંન થકી જે મસીહ મ બાળક હે 
\v 2 હામે તમન દુદ પીવાડું ,અન્ન ને ખવાડું ;કેમકે તમુ હેંને ને ખાએ સકત હેંત ;પૂણ આમણ તક નહી ખાએ સકત ,
\v 3 કેમકે આમણ તક શારીરિક હો એતરે હારું કે ઝર તમે સાલાકી અનેં ઝગડા હે ,તે હુ તમુ શારીરિક નહી ?અનેં હુ મનખ ની રીતિ ઈપેર નહી સાલત ?
\v 4 કેમકે ઝર એક કે હે , “હૂં પોલુસ નો હે ,’’ અનેં બીજો , “હૂં અપુલ્લોસ નો હે ,’’ તે હુ તમુ મનખ નહી ?
\v 5 અપુલ્લોસ હુ હે ?અનેં પોલુસ હુ હે ?ખાલી સેવક ,ઝેને લેદે તમે વિશ્વાસ કરો ,જેવું હર એક ને પ્રભુ વે આલું હે 
\v 6 હામે લગાડું અપુલ્લોસ વે પાણે પાદુ ,પૂણ પરમેશ્વરે મુટુ કરું 
\v 7 એતરે હારું ને તે લગાડવા વાળા નુ કઈ હે અનેં પાણી કુડવા વાળા ન ,પૂણ પરમેશ્વર હી સબ કઈ હે ઝે મુટુ કરવા વાળો હે 
\v 8 લગાડવા વાળો અનેં પાણી કુડવા વાળો બે એક હે , પૂણ દરેક એક માણસ પોતા ની મેહનત ને પરમાણે પોતાની મજુરી પામહે 
\v 9 કેમકે હામું પરમેશ્વર  ને હાતે કામ કરવા વાળો હે ;તમુ પરમેશ્વર ની ખેતી આનેં પરમેશ્વર ની રસના હો 
\v 10 પરમેશ્વર ના હેંના અનુગ્રહ ને પરમાણે ઝે મને આલવામ આયુ હે ,હામે બુદ્ધીમન મોટા કારીગર ને જેમ પાજો નાખો ,અનેં બીજા હેંની ઈપેર રદો મિલો હે પૂણ દરેક એક માણસ જાળવે ન રો ને વેયો હેંન ઈપેર કેવો રદો મેલેહે 
\v 11 કેમકે હેંના પાજાને સોડેન ઝે પડી હે , અનેં વેયો યીશુ મસીહ હે ,કુઈ બીજો પાજો નહી નાખે સકતો 
\v 12 અગર કુઈ એના પજામ હુનું કે સાંદી કે ધણો મોગો પાણો કે કાઠું ફૂસ નો રદો મેલે 
\v 13 તે દરેક એક નું કામ પ્રગટ થાએ જાએય ;કેમકે વેયો દાડો હેંને વતાડો હે ,એતરે હારું કે આગ ને હાતે  પ્રગટ થાએ  હે  અનેં વેયે આગ દરેક એક નું કામ પારખહે કે કીવું હે 
\v 14 ઝેનું કામ હેંના ઈપેર બણા વેલુ પાકું રેહે ,વેયો મજુરી પામહે 
\v 15 અગર કીનુંક કામ બાળે જાહે ,તે વેયો નુકસાન ઉઠાવેહે ;પૂણ વેયો પોતે વસે જાહે પૂણ બળત બળત
\v 16 હુ તમુ નહી જાણત કે તમુ પરમેશ્વર નું મન્દિર હે ,અનેં પરમેશ્વર ની આત્મા તમ મ વાસ કરે હે ?
\v 17 અગર કુઈ પરમેશ્વર નું મન્દિર ને નશા કરે હે તે પરમેશ્વર હેંને નાશ કર હે ;કેમકે પરમેશ્વર નું મન્દિર પવિત્ર હે ,અનેં વયું તમુ હો 
\v 18 કુઈ પોતે પોતાને ધોખો ને દે અગર તમુ મહો કુઈ એવો દુનીય મ પોતે પોતાને જ્ઞાની હમજે ,તે મુર્ખ બણે કે જ્ઞાની થાએ જાએ 
\v 19 કેમકે દુનીય નો જ્ઞાની પરમેશ્વર ને ટેકે મુર્ખતા હે ,ઝેવું લખું હે , “વેયો જ્ઞાનીયો ને હેંની સતુંરાઈ મ ફસાડે દેહે ,’’
\v 20 અનેં ફિર , “પ્રભુ જ્ઞાનીયો ના વિસારો ને જાણે હે કે વે નકામું હે ’’
\v 21 એતરે હારું મનખ ઈપેર ધમંડ ને કરે , કેમકે બદુસ તમારું હે:
\v 22 હુ પોલુસ હુ અપુલ્લોસ ,હુ કેફા ,હુ જગત ,હુ જીવન હુ વર્તમાન ,હુ ભવિષ્ય ,બદુસ તમારું હે,
\v 23 અનેં તમુ મસીહ ન હો, અનેં મસીહ પરમેશ્વર નો હે 
\c 4
\p \v 1 મનખ હામન મસીહ ના સેવક અનેં પરમેશ્વર ના ભેદો નો ખજાનસી હમજે 
\v 2 ફેર આ ખજાનસી મ આ વાત ભાળવામ આવે હે કે વેયો વિશ્વાસ લાયક હે 
\v 3 પૂણ મારી નજર મ આ ધણી નાની વાતે હે કે તમુ યા મનખો નો કુઈ નિયાઈ મને પારખે ,પૂણ હૂં પોતે પોતાને નહી પારખતો 
\v 4 કેમકે મારું મન મને કઈની વાત મ દોષી નહી ઠહરાવત , પૂણ એનમ દોષ વગર નહી ઠહરતો ,કેમકે મરો પખવા વાળો પ્રભુ હે 
\v 5 એતરે હારું ઝર તક પ્રભુ ને આવે ,સમય ને પેલ કઈની વાત ની નીયા નહી કરો :વેયે ઈન્દારા માની હતાએલી વાતે ઈજવાળમ વતાડ વામ આવે હે ,અનેં મનો ની અભિપ્રાયો કો પ્રગટ કરહે ,ત્ર પરમેશ્વર ની તરફ થકી દરેક એક ની ખુશી થાહે 
\v 6 હે ભાઈયો ,હામે ઈની વાત મ તમાર હારું મારી અનેં અપુલ્લોસ ની સારસા દાખલા ની રીતિ ઈપેર કેંદી હે , અત્રે હારું કે હમારે લેડે આ હિકો કે લખેલ થી આગ્ડે ને વદવાનું ,અનેં એક કે પક્ષમ અનેં બીજાના વિરુધ મ ગર્વ ને કરવો 
\v 7 કેમકે તનમ અનેં બીજામ કુણ ભેદ કરે હે ?અનેં તારકન હુ હે ઝે તેથી (બીજા થી )નહી પામ્યું ?અનેં ઝર કે તે (બીજા થી )પામ્યું હે , તે એવો ઘમંડ હુ કા કરે કે માનો નહી પામ્યો ?
\v 8 તમુ તે ધાપેજ્ય ,તમુ ધનવાન થાએ જ હે તમે હામારા વગર રાજ કરું :પૂણ ભલું થાતું કે તમુ રાજ કરતે કે હામું હુદા તમાર હાતે રાજ કરત 
\v 9 મારી હમજ મ પરમેશ્વરે હામુ  પ્રેરીતો ને બદન ને વાહે હેંન મનખ ને જેમ ઠહરાયા હે,ઝેની મોત ની આજ્ઞા થાઈ સકી હે ;કેમકે હામે જગત અનેં હરગ દૂતઅનેં મનખ હારું એક તમાશો ઠહરો હે 
\v 10 હામું મસીહ હારું મુર્ખ હે,પૂણ તમુ મસીહ બુદ્ધીમન હો ;હામું કમજો ર હે ,પૂણ તમુ બળવાન હો તમુ ઈજત પામો હે ,પૂણ હામું ઈજત વગર થાજે હે 
\v 11 હામું  ઈની ઘડી તક ભૂખ તરહીલ અનેં લાંગ હે ,અનેં ઘુદા ખાજ્યે હે અનેં મરેલ મરેલ ફરજ્યે હે ;
\v 12 અનેં પોતાના હાથ થકી કામ કરને મેહનત કર જયે હે મનખ હામન બુરું કે હે ,હામું આશિષ આલજ્યે હે ;વેય સતાવે હે ,હામું વેઠે લીજ્યે જે હે 
\v 13 વેય બદનામ કરે હે ,હામું અજર કર જ્યે હે હામું આજ તક જગત નો કસરો અનેં બદી વસ્તુ વે ની ખુરસન ને જેમ ઠહર તે હે 
\v 14 હૂં તમને લાજે મારવા હારું વે વાતે નહી લખતો ,પૂણ પોતાન વાલ જાણેન તમને સેતવું હે 
\v 15 કેમકે અગર મસીહ મ તમારા હિકાડવા વાળા દસ હજાર હુદા હેંતા ,તેહુદા તમારો બા ઘણને નહી ;એતરે હારું કે મસીહ યીશુ મ તાજા હમીસાર ને લેદે હૂં તમારો બા હે 
\v 16 એતરે હારું હૂં તમ થકી અરજ કરુંહે કે મારી જીવી સાલ સલો 
\v 17 એતરે હારું હામે તીમુથીયુસ ને ઝે પ્રભુ મારો વાલો અનેં વિશ્વાસ લાયક બેટો હે ,તમાર કન મુકલો હે વેયો તમને મસીહ મ મારો વેહ વાર યાદ કરાવ હે ,ઝેમ કે હામે દરેક જગહ દરેક  એક મંડલી મ ભાષણ કરું હે 
\v 18 થુડક તે એવ ફુલાએ જ્ય હે ,માનો હૂં તમાર કન આવે નો સ નહી 
\v 19 પૂણ પ્રભુ વે સાહયુ તે હૂં તમાર કન જલ્દી આવે ,અને હેંન ફૂલાએલન ની વાતે ને નહી ,પૂણ હેંનન ની સામર્થ્ય ને જાણે લે 
\v 20 કેમકે પરમેશ્વર નું રાજ્ય વાતમ નહી પૂણ સામર્થ્ય મ હે 
\v 21 તમુ હુ સાહો હે ?હુ હૂં હુટી લેન તમાર કન આવું ,કે પરેમ અનેં નમ્રતા ની આત્મા ને હાતે ?
\c 5
\p \v 1 આ તક હામળવા મ આયુ હે કે તમુ મ સીનાળવુ થાએ હે ;પૂણ એવસીનાળવ ઝે બીજી જાતિ ય મ હુદ નહી થાતકે એક માણસ પોતાના બા ની બજેર ને રાખે હે 
\v 2 અનેં તમુ દુઃખી તે નહી થાત ,ઝેનમ એવું કામ કરવાવાળ તમાર વસમહ કાડવામ આવે ,પૂણ ઘમંડ કરું હે 
\v 3 હૂં તે શરીર ના રુપ થકી સીટી હેંતો ,પૂણ આત્મા ને રુપ થકી તમાર હાતે હાતે થાએન માનો હજરની  દશા મ એવ કામ કરવા વાળ ને બારામ આ આજ્ઞા આલે શકો હે 
\v 4 કે ઝર તમુ અનેં મારી આત્મા ,આપડા પ્રભુ યીશુ ની સામર્થ્ય ને હાતે ભેગ થાએ ,તે એવ માણસ આપડા પ્રભુ યીશુ ને નામ થકી 
\v 5 શરીર ને નાશ ને હારું શેતાન ને હોપે દિદુ ,તાકી હેંની આત્મા પ્રભુ યીશુ ને દાડમ તારણ પામે 
\v 6 તમારો ઘમંડ કરવો અસલ નહી ;હુ તમુ નહી જાણત કે થુડું ક ખમીર પુરા ઘુદેલો લુઠ ને ખમીર  કરે દે હે 
\v 7 જુનું ખમીર કાડેન ને પોતાને પોતે સાફ કરો કે નવો  ઘુદેલો લુઠ બણે જો ;એતરે કે તમુ અખમીર હોકેમકે હામાર હુંદુ ફસહ ,ઝે મસીહ હે ,ભુગ થાયા હે 
\v 8 એતરે હારું આઓ ,આપું ખુશી મ આનન્દ મનાવો ,ને તે જુનું ખમીર થકી અનેં ને બુરી અનેં દાખલા ની ખમીર થકી ,પૂણ હિદાઈ અનેં હંસાઈ ની અખમીરી રુટી થકી 
\v 9 હામે પોતાની કાગળ મ તમને લખું હે કે સીનાળવને સંગતી ને કરવી 
\v 10 આ નહી કે તમુ બિલકુલ એના જગત ના સીનાળવું ને ,કે લોભવાળ ,કે ઈન્દારું કરવા વાળ ,કે મૂર્તિ ને પુજવા વાળ ને સંગતી નહી કરો ;કેમકે એની દશમા મ તે તમને  જગત મહ નકળે જવું સ પડે હે 
\v 11 પૂણ મારું કેવું હે કે અગર કુઈ ભાઈ કેવાડેન , સીનાળવું ,કે લુભ , કે મૂર્તિ પૂજા ,કે ગાળ દેવા વાળો ,કે પીદદ ,કે ઈન્દારું કરવા વાળો હે ,તે હેંની સંગતી ને કરવી ;પૂણ એવા મણસ ને હાહે ખાવે નું હુદુ ને ખાવેનું 
\v 12 કેમકે મારે બારત વાળ નો નિયા કરવા નું હુ કામ ?હુ તમુ માએ વાળ ના નિયા નહી કરતે ?
\v 13 પૂણ બારત વાળો નું નિયા પરમેશ્વર કરે હે એતરે હારું હેંન ખરાબ કામ કરવા વાળ ને આપડા વસ મહ કાડે નાખો 
\c 6
\p \v 1 હુ તમુ મહો કયાકને આ હિમ્મત હે કે ઝે બીજા હાતે ઝગડો થાએ ,તે ફેસલો હારું અધર્મીયો કન જાયે અનેં પવિત્ર મનખ કન ને જાએ ?
\v 2 હુ તમુ નહી જાણત કે પવિત્ર મનખ જગત નું નિયા કરહે ?એતરે હારું ઝે તમારે જગત નો નિયા કરવા હે ,તે હુ તમુ નાના થી નાના ઝગડા નું હુદુ ફસલો કરવા ના લાયક નહી ?
\v 3 હુ તમુ નહી જાણત કે હામું હરગ દૂત ના  નિયા કરહુ ?તે હું સંસારિક વાતે નું ફેસલો નહી કરે ?
\v 4 અગર તમને સંસારિક વાતે નો ફેસલો કરવો હે ,તે હુ હેંની બેહાડહો જે મંડલી મ કઈ નહી હમજે જાત હે ?
\v 5 હૂં તમને લાજવા હારું આ કુ હે હુ ખરે ખર તમન એક હોદો બુદ્ધીમાન નહી મળતો ,ઝે પોતાના ભાઈયો ફેસલો કરે સકે ?
\v 6 તમુ મ ભાઈ ભાઈ મ કેશ થાએ હે,અનેં વેયો અવિશ્વાસીયો ને જેમ 
\v 7 પૂણ ખરે ખર તમ મ મોટો દોષ તે આહે કે એક બીજા ઈપેર કેશ કરો હે અ ન્યાય હુકા નહી સહતે ?પોતાનું નુકસા હુકા નહી વેઠતા ?
\v 8 પૂણ તમુ તે પોતે અન્યાય કરતે અનેં નકશા પોતાડો હે ,અનેં વેયો હું દુ  ભાજ્ય ને 
\v 9 હુ તમુ નહી જાણત કે અન્યાયી મનખ પરમેશ્વર ના રાજ્ય ન ભાજીદાર ને થાએ ?ધોખો નહી ખાવો ;ને વેશ્યાગામી ,ને મૂર્તિ પૂજવા વાળ ,ને પરસ્ત્રી ગામી ,ને લુચ્ચે, ને પુરુષગામી ,
\v 10 ને સૂરી ,ને લુભી ,ને પીદડ ,ને ગાળે દેવા વાળો ,ને ઈન્દારું કરવાવાળો પરમેશ્વર ના રાજ્ય ન ભાગીદાર થાહે 
\v 11 અનેં તમુ મહ કેતર એવસ હેંત ,પૂણ તમુ યીશુ મસીહ ને નામ થકી હામાર પરમેશ્વર ની આત્મા થકી ધોવે અનેં પવિત્ર થાએ અનેં ધર્મી ઠહરે 
\v 12 બદીસ વસ્તુ વે માર હારું ઠીક હે ,પૂણ બદી વસ્તુ વે ફાઈદા ની નહી ;બદી વસ્તુ વે મારા હારું ઠકી હે ,પૂણ હૂં કઈ ની વાત ને અધીન ને થએ 
\v 13 ખાવાનું પેટ હારું ,અનેં પેટ ખાવાના હારું  હે ,પૂણ પરમેશ્વર એની અનેં હેંને બે યન નાશ કર હે શરીર સીનાળવ હારું નહી ,પૂણ પ્રભુ હારું હે ,અનેં પ્રભુ શરીર હારું હે
\v 14 પરમેશ્વર ને પોતાની સામર્થ્ય થકી પ્રભુ ને જીવાડો ,અનેં આપણ હુદ જીવાડ 
\v 15 હુ તમુ નહી જાણત કે તમારું શરીર મસીહ નું અંગ હે?તે હુ હૂં  મસીહ નું અંગ લેન હેંને રંડી નું અંગ બણા વું ?કેરસ એ હી 
\v 16 હુ તમુ નહી જાણત કે ઝે કુઈ રંડી થી સંગતી કરે હે ,વેયો હેંને હાતે એક તન થાએ જાએ હે ?કેમકે લખું હે : “વે બે એક તન થાહે ’’
\v 17 અનેં ઝે પ્રભુ ની સંગતી મ રે હે ,વેયો હેંને હાતે એક આત્મા થાએ જાયે હે 
\v 18 સીનાળવું થકી વસે રે ઝેતર બીજા પાપ મનખ કરે હે વે શરીર ને બારત હે ,પૂણ સીનાળવું કરવાવાળ પોતાની શરીર ને વિરુદ્ધ પાપ કરે હે 
\v 19 હુ તમુ નહી જાણત કે તમારુ શરીર પવિત્ર આત્મા નું મન્દિર હે,ઝે તમુ મ  વસેલો હે અનેં તમને પરમેશ્વર ની તરફ થકી મળે હે ;અનેં તમુ પોતાન નહી હે ?
\v 20 કેમકે કિમત આલેન વેસતું લેદ હે ,એતરે હારું પોતાનું શરીર ને લેદે પરમેશ્વર ની મહિમા કરો 
\c 7
\p \v 1 હેંની વાતેને બરમ ઝે તમે લખુ , આ અસલ હે કે માણસ બજેર  ને અડે 
\v 2 પૂણ સીનાળવ ની સમક થકી દરેક એક માણસ ની બજેર ,અનેં દરેક એક બજેર નો આદમી હે 
\v 3 આદમી પોતાની બજેર નો હક્ક પૂરો કરે ;અનેં  વેમેસ બજેર હુદીપોતાના આદમી નો 
\v 4 બજેર ને પોતાના શરીર ઈપેર અધિકાર નહી પૂણ હેંનો આદમી નો અધિકાર હે;વેમેસ આદમી નો હોદો પોતાના શરીર ઈપેર અધિકાર નહી ,પૂણ બજેર નો હે 
\v 5 તમુ એક બીજા થકી અલગ નહી રો ;પૂણ ખાલી થુડાક સમય તક એક બીજા ની સહમત થકી પ્રાર્થના ને હારું જરુર મળે ,અનેં ફેર એક સાત રહો ;એવું ને થાએ કે તમારે બાગરાઈ ને લેડે શેતાન તમન પારખે 
\v 6 પૂણ હૂં ઝે આ કુહે વેયસ પરવાગી હે કે આજ્ઞા 
\v 7 હૂં આ સાહુ કે ઝેવો હૂં હે ,વેવસ હી બળ મનખ થાએ ;પૂણ દરેક એક ને પરમેશ્વર ની તરફ થકી ખાસ ખાસ વરદાન મળ હે ;કેનેક ને કેનેક જેવું ,અનેં કેનેક ને કેનેક બીજા જેવું 
\v 8 પૂણ હૂં કોવારજી અનેં રાંડીલજ્યી ના બારામ કુહે કે હેંન હારું હેંવુંસ રેવું અસલ હે ,ઝેવો હૂં હે
\v 9 પૂણ અગર વે પોતે ને કરે સકે ,તે લગન કરે ;કેમકે લગન કરવું કામાતુર  રેવા થકી ભલું હે 
\v 10 ઝેનું લગન થાએ જુ હે ,હેંનન હૂં નહી ,પૂણ પ્રભુ આજ્ઞા આલે હે કે બજેર પોતાના આદમી થકી અલગ ને થાએ 
\v 11 અનેં અગર અલગ હુદ થાએ જાએ ,તે  વગર બીજું લગન કર હે ; અગર પોતાના આદમી થકી ફેર મેળ કરે લે –અનેં ને આદમી પોતાની બજેર ને સુડે 
\v 12 બીજ થકી પ્રભુ નહી પૂણ હૂં સ કુહે ,અગર કઈનાક ભાઈ ની બજેર વિશ્વાસ ને રાખતી હે અનેં હેંને હાતે  રેવા થકી ખુશ હે ;તે તા હેંને નહી સુડે 
\v 13 ઝેની બજેર નો આદમી વિશ્વાસ નહી રાખતો હે ,અનેં હેંને હાતે રેવા થકી ખુશ હે ;વેય આદમી ને નહી સુડે 
\v 14 કેમકે એવો આદમી ઝે વિશ્વાસ ને રાખતો હે ,વેય બજેર ને લેદે પવિત્ર ઠહરતા હે;અનેં એવી બજેર ઝે વિશ્વાસ નહી રાખતી ,આદમી ને લેડે પવિત્ર ઠહરતી ;નહી તે તમાર બાળ બચ્ચ અશુદ્ધ થાત ,પૂણ આવું તે પવિત્ર હે 
\v 15 પૂણ ઝે આદમી વિશ્વાસ નહી રાખતો ,અગર વયો અલગ હેં તે અલગ થાવા દો ,એવી દશા મ કુઈ ભાઈ કે બુન બંધન મ નહી પરમેશ્વર ને આપન મેળ ભાવ હારું બુલાય હે 
\v 16 કેમકે હે બજેર ,તું હુ જાણે હે કે તું પોતાના આદમી નું તારણ કરાવે લીહી ?અનેં હે માણસ ,તું હુ જાણે હે કે તું પોતાની બજેર નું તારણ કરાવે લેહી ?
\v 17 ઝેવું પ્રભુ વે દરેક એક ને વાટુ હે,અનેં ઝેમ પરમેશ્વરે દરેક ને બુલાય હે ,વેમેસ વય સાલે હૂં બદી મંડલી મ એવુંસ ઠહરાવું હે
\v 18 ઝે સુન્નત કરેલ બોલાવામ આયહે , વેયો સુન્નત વગર ને બણે ઝે સુન્નત વગર બોલાવામ આયહે ,વેય સુન્નત નહી કરવાએ 
\v 19 ને સુન્નત કઈ હે અનેં ને સુન્નત વગર ,પૂણ પરમેશ્વર ની આજ્ઞા એ ને માનવું બદુસ હે 
\v 20 દરેક એક જણ  ઝેવી દશા મ  બોલાવામ આયો હે ,હેંનમ રો 
\v 21 અગર તમુ સેવક ની દશા મ બોલાવામ આય હે તે સીન્તા નહી કરે ;પૂણ અગર તુ અજાદ થાએ સકે, તે એવસ કામ કર 
\v 22 કેમકે ઝે સેવક ની દશા મ પ્રભુ મ બોલાવામ આયો હે, વયો પ્રભુ નો અજાદ કરેલો હે વેમેસ ઝે અજાદ ની દશા મ બોલાવામ આયો હે ,વેયો મસીહ નો સેવક હે 
\v 23 તમુ  કિમત આલેન વેસાત  લેદેલ હે ;મનખ નો સેવક નહી બણો 
\v 24 હે ભાઈયો ,ઝે કુઈ ઝેની દશા મ બોલવામ આવેલ હે ,વેયો હેંનમ મ પરમેશ્વર ને હાતે રહે 
\v 25 કુવારજીના બારામ પ્રભુ ની કુઈ આજ્ઞા મને નહી મળી ,પૂણ વિશ્વાસ લાયક થવા હારું ઝેવી દયા  પ્રભુ વે મને ઈપેર કરી હે ,હેંને પરમાણે હમજ  આલું હે 
\v 26 મારા હમજ મ આ અસલ હે કે આજ કાલ દુઃખ ને લેડે, મનખ ઝેવ હે વેવસ રે હે 
\v 27 અગર તારી બજેર હે ,તે હેંને થકી અલગ થાવા નું કોશિશ નહી કર ;અનેં અગર તારી બજેર નહી ,તે બજેર ની ખોજ નહી કરે 
\v 28 પૂણ અગર તું લગન હુદુ કરે ,તે પાપ નહી ;અનેં અગર કુંવારી હાતે લગન તે કઈ પાપ નહી પૂણ હેંવને શારીરિક દુઃખ થાહે ,અનેં હૂં નાણપૂણ સાહુ હે 
\v 29 હે ભાઈયો ,હૂં આકુહે કે સમય કમ કરો હે ,એતરે હારું જુગે કે ઝીને બજેર હે ,વેયા એમેસ માનો કે હેઅની બજેર નહી ;
\v 30 અનેં ગાગરવા વાળો એવ હો ,માનો કે ગાગર ત નહી ;અનેં આનન્દ કરવાવાળો એવ હો ,માનો આનન્દ નહી કરતે ;અનેં વેસાતુ લેવાવાળો એવ હો,માનો હેંને કન કઈસ નહી 
\v 31 અનેં એના દુનીય ને હાતે વ્યવહાર કરવાવાળો એવસ ,કે દુનીય ન સ થાએ જાય ;કેમકે એની દુનીય ની રીતી અનેં વ્યવહાર બદલાત જાયે  હે 
\v 32 હૂં આ સાહુ હે કે તમને સીન્તા ને થાએ વગર લગન વાળો માણસ પભુ ની વાત મ રે હે કે પ્રભુ ને કેકેમ ખુશ રાખ જ્યે 
\v 33 પૂણ લગન વાળો માણસ દુનીય ની વાતે ની સિન્તા મ રે હે કે પોતાની બજેર ને કીવી રીતી થકી ખુશ રાખું 
\v 34 લગન વાળા મ અનેં વગર લગન મ હોદો ભેદ હે :વગર લગન વાળો પ્રભુ ની સિન્તા મ રે હે કે વેયો શરીર અનેં આત્મા બેયમ પવિત્ર હો, પૂણ લગન વાળો દુનીય ની સિન્તા મ રે હે કે પોતાના આદમી ને ખુશ રાખે 
\v 35 હૂં આ વાત તમારે રેસ ફાએદા હારું કુ હે ,ને કે તમને ફસાવા હારું ,પૂણ એતરે હારું કે જેવું શોભા આલે હે વેમેસ કરવામ આવહે ,કે તમુ એક સીત થાએન પ્રભુ ની સેવા મ લાગેરો 
\v 36 અગર કુઈ આ હમજે કે હૂં પોતાની હેંની કુવારી નો હક્ક મારે રો હે ,ઝેવી જુવની ઢળે રી હે ,અનેં જરુરી ભી હે,તે જેવું સાહે વેવું કરે ,જેનમ  પાપ નહી ,વયો હેંનો લગન થાદે 
\v 37 પૂણ ઝે મન મ કાઠું રે હે ,અનેં હેંને જરુરી ને થાએ ,પૂણ પોતાની મરજી ઈપેર અધિકાર રાખે હે ,અનેં પોતાના મન મ આ વાત ઠાણી લી દી હે કે પોતાની કુવારી સુરીન  લગન વગર રાખ હે ,વેયા અસલ કરે હે 
\v 38 એતરે હારું ઝે પોતની કુવારી નું લગન કરે દે હે ,વેયો અસલ ક રે હે ,અનેં ઝે લગન નહી કરાવતો ,વેયો આજુ હુદુ અસલ હે 
\v 39 ઝર તક બજેર નો આદમી જીવતો રે હે ,તર તક વેયે બન્ધા લી હે ;પૂણ અગર હેંનો આદમી મરે જાએ તે ઝેને સાહે લગન કરે સકતી હે  ,પૂણ ખાલી પ્રભુ મ 
\v 40 પૂણ ઝેવી હે વેવીસ રે હે ,તે મારા વીસાર મ આજુ હુદુ ધન્ય હે ;અનેં હૂં હમજુ  હે કે પરમેશ્વર ની આત્મા મારી ઉપર હે 
\c 8
\p \v 1 આવું મૂર્તિ એ ને હામે ભુગ કરીલી વસ્તુ એ ને બારામ હામું જાણે જે હે કે હામું બદન ને જ્ઞાન હે જ્ઞાન ધમંડ પેદા કરે હે ,પૂણ પરેમ થકી બળોતરી થાએ હે 
\v 2 અગર કુઈ હમજે કે હૂં કઈ જાણું હે ,તે ઝેવું ઝાણવા જુગે વેવું આજુ તક નહી જાણતો 
\v 3 પૂણ અગર કુઈ પરમેશ્વર થકી પરેમ રાખે હે ,તે પરમેશ્વર હેંને વળખે લે હે 
\v 4 મૂર્તિ ને હામે ભુગ કરીલી વસ્તુ વે કે ખાવાના બારામ હામું જાણ જે હે કે મૂર્તિ જગત તમા કઈ વસ્તુ નહી ,અનેં એક ને સોડે ને બીજો કુઈ પરમેશ્વર નહી 
\v 5 હરગ મ અનેં ધરતી ઈપેર ધણા સ ઈશ્વર કેવાએ હે ઝેવું કે ઘણા સ ઈશ્વર અનેં ધણા સ પ્રભુ હે 
\v 6 તે હુ દો હામારે હારું એક કે સ પરમેશ્વર હે :બા ઝેને તરફ થકી બદી વસ્તુ વે હે ,અનેં આપુ હેંને હારું અનેં એક કે પ્રભુ હે ,યીશુ મસીહ ઝેને લેદે બદિસ વસ્તુ વે થાઈ ,અનેં આપું હુદ હેંને લેદે હે 
\v 7 પૂણ બદન આ જ્ઞાન નહી ,પૂણ કઈ તે આજુ તક મૂર્તિ ને કઈ હમજ ને લેદે મૂર્તિ યોન ને હામે ભુગ કરેલી વસ્તુ ને કઈક હજેન ખાએ હે ,અનેં હેંનો હમજ કમજોર થાવાને લેદે અશુદ્ધ થાએ હે 
\v 8 ખાવાનું આપડા પરમેશ્વર ને ટેકે નહી પોકતું અગર આપુ ને ખાજ્યે તે આપડું કઈ યે નુકસા નહી ,અનેં અગર ખાએ તે કઈ ફાએદો નહી 
\v 9 પૂણ સાવધાન !એવું ને થાએ કે તમારી આજાદી ખીતિક કમજોર ને લેદે ઠુકર નું કારણ થાએ જાએ 
\v 10 કેમકે અગર કુઈ મને જ્ઞાની ની મૂર્તિ ને મન્દિર મ ખાવાનું ખાત ભાળે અનેં વેયો વેયો કમજોર જણો હેં ,તે હુ હેંની હમજ ને મૂર્તિ ને હામે ભૂગ કરીલી વસ્તુ ખાવાની હિમ્મત ને થાએ 
\v 11 ઈવી રીતિ થકી તારા જ્ઞાન ને લેદે વેયો કમજોર ભાઈ જેને હારું મસીહ મરો, નાશ થાએ જો 
\v 12 ઈવી પ્રકાર ભાઈયો ને વિરુદ્ધ અપરાધ કરવા થકી અનેં હેંના કમજો હમજ ને સોટ પોકવા થકી ,તમુ મસીહ ને વિરુદ્ધ અપરાદ કરો હે 
\v 13 એના લેડે અગર ખાવાનું મારા ભાઈ ને ઠોકર ખવાડે ,તે હૂં કેરસ કીવી રીતી થકી માસ ને ખાવુગા ,ને હે કે હૂં પોતાના ભાઈ ને હારું ઠોકર નો કારણ બણું 
\c 9
\p \v 1 હુ હૂં આજાદ નહી ?હુ હૂં સેવક નહી ?હુ હામે યીશુ ને ઝે આપડો પ્રભુ હે ,નહી ભાળો ?હુ તમુ પ્રભુ મ માર  બણા વે લ નહી ?
\v 2 અગર હૂં બીજ હારું સેવક નહી ,તે ભી તમાર હારું તે હું ;કેમકે તમુ પ્રભુ મ મારી સેવકાઈ ઈપેર સાપ હે 
\v 3 ઝે મને જાશે હે ,હેંને હારું આસ મારો જવાબ હે 
\v 4 હુ હામુ ખાવા પીવાનું  અધિકાર નહી ?
\v 5 હુ હામ મ આ અધિકાર નહી ,કે કિસી મસીહી બહીન ને હાતે લગન કરેન હેંને હારું ફેર ,ઝેવું બીજા સેવક અનેં પ્રભુ ના ભાઈ અનેં કેફા કરે હે 
\v 6 આ ખાલી મને અનેં બરનબાસ ના સ અધિકાર નહી કે કમાઈ કરવું સુડે દે 
\v 7 કુણ કેર પોતાનું ઘેરનું ખાઈ સીપાહીનું કામ કરે હે ?કુણ દરાખ ની વાડી લગાડે હેંનું ફળ નહી ખાતો ?કુણ ઘેઠ ની રખવાળી કરેન હેંનું દુધ નહી પિતા ?
\v 8 હુ આ વાત માણસ ની રીતિ ઈપેર બુલું હે ?
\v 9 હુ નિયમ હુદુ આ નહી કેતુ ?કેમકે મુસા ની નિયમ મ લખું હે , “માહળ ત સમય મ સાલત જાએ ઢાંહાનું મોડું ને બાદવું’’ હૂં પરમેશ્વર ઢાંહાની સિન્તા કરે હે ?
\v 10 આ ખાસ કરેન આપડા હારું કે હે હા ,આપડ હારું સ લખ વામ આયુ હે ,કેમકે ઠીક હે કે જોડવા વાળો આશા થકી જોડે અનેં માહાળવા વાળો ભાગીદાર થાવા ની આશા થકી માહાળે  
\v 11 ઝર કે હામેં તમાર હારું આત્મીક વસ્તુ વે સોપે ,તે હુ આ કઈ મોટી વાત હે કે તમારી શારીરિક વસ્તુવે ની ફસલ કાપે 
\v 12 ઝર બીજનો તમ ઈપેર આ અધિકાર હે,તે હુ આપડું હેંની થકી વદાર ને થાહે ?પૂણ આપુ આ અધિકાર કામ મ નહી લગાડું ;પૂણ બદુ સ સહતે હે કે આપડે લેદે મસીહ ના તાજા હમીસાર મ કઈ રુકાવટ ન થાએ 
\v 13 હુ તમુ નહી જાણ ત કે ઝે મન્દિર મ સેવા કરે હે ,વે મન્દિર મહું ખાતે હે ;અનેં ઝે વેદી ની સેવા કરે હે ,વે વેદી ને હાતે ભાગીદાર થાએ હે ?
\v 14 ઈવી રીતી થી પ્રભુ ને વે ઠહરાયા કે ઝે મનખ તાજો હમીસાર હમળા વે હે ,હેંની જીવવુંસ તાજા હમીસાર થકી હે 
\v 15 પૂણ હૂં ઈન મહી કઈ બી વાત કામ મ નહી લાયો ,અનેં હામે આ વાત એતરે હારું નહી લખી કે મારા હારું એવું કરવામ આવે ,કેમકે એનમતે મારે મરવું સ ભલું હે કે કુઈ મારા ઘમંડ ને નકામું  ઠહરાયુ 
\v 16 અગર હૂં તાજો હમીસાર હમળા વે ,તે માર હારું કઈ ધમંડ ની બાત નહી ;કેમકે આ તે મારે હારું જરુરી હે અગર હૂં તાજો હમીસાર ને હમળાવું ,તે મારે ઉપર હાય !
\v 17 કેમકે અગર પોતાની મરજી થકી આ કરું હે તે મજુરી મને મળે હે ,અનેં અગર પોતાની મરજી થકી નહી કરતો તે હુદુ ખાજાણું મને હોપેલું હે 
\v 18 તે મારી કઈની ની મજુરી હે ?આ કે તાજો હમીસાર હમળાવામ મસીહ નો તાજો હમીસાર એમ નેમ કર દૂ ,આ તક કે તાજો હમીસાર મ ઝે મારો અધિકાર હે હેંને હુંદો પૂરી રીતી થકી કામ મ ને લાવું 
\v 19 કેમકે  બદને આજાદ થવા થકી હુદો હામે પોતાને પોતે બદનો સેવક બણા યો હે કે ઘણન મનખ ને ખીસે લાવું 
\v 20 હૂં યહુદીયો ને હારું યહુદી બણો કે યહુ દિયો ને ખીસે લાવું ઝો મનખ નિયમ ને કાએદામ હે હેંને હારું હૂં નિયમ ને અધીન ને થાવા પૂણ હુદુ નિયમ ને અધીન બણો કે હેંનન ઝે નિયમ ને અધીન હે ,ખીસ લાવું 
\v 21 નિયમ વગર ન હારું હૂં ઝે પરમેશ્વર ની નિયમ થકી હીન નહી પૂણ મસીહ કે નિયમ ને અધીન હુ નિયમ વગર જેવો બણો કે નિયમ વગર ને ખીસે લાવું 
\v 22 હૂં કમજોરો  હારું કમજો જેવો બણો કે કમજોર ને ખીસી લાયું હૂં બદ મનખ હારું બદસ બણો કે કઈની કઈની રીતિ થકી કઈ એક ને તારણ કરાવું 
\v 23 હૂં આ બદુસ કઈ તાજા હમીસાર ને હારું કરું હે કે બીજ હાતે હેંન ભાગીદાર થાઈ જુ
\v 24 હુ તમુ નહી જાણત કે દોડમ તે દોડે તે બદસ હી હે ,પૂણ ઈનામ એક કે સ લેજા એ હે ?તમુ વેવીસ દોડ ની જીતો 
\v 25 દરેક એક પિલવાન બદીસ પ્રકાર નું પોતે કરે હે ;વે તે એક મુરજાવા વાળું મુકટ ને પામવા હારું આ બદુસ કરે હે ,પૂણ હામું તે હેંના મુખટ હારું કરજે હે ઝે કમળાવા વાળું નહી 
\v 26 એતરે હારું હૂં તે ઈવી રીતિ થકી દોદુ હે પૂણ લક્ષ્ય હીની ;હૂં હોદો ઈવી રીતિ થકી ગુધા થકી લડું હે ,પૂણ હેંને જેમ નહી ઝે (હવા)વાયરાને મારતો જાયે લડુ હે 
\v 27 પૂણ હૂં પોતાની શરીર ને મારતા ફૂટતા અનેં વસમ લાવું હે ,એવું ને થાએ કે બીજા ને પ્રસાર કરવા મ પોતે સ કિસી રીતિ થકી નકમો ઠહરુ 
\c 10
\p \v 1 હે ભાઈયો ,હૂં સાહુ હે કે તમુ ઈની વાત થી અજણ નહી રો કે આપડા બાપદાદા વાદળ ને નીસે હેંતા ,અનેં બદાસ ને બદાસ દરજ્યાં ને વસમ પાર થાએ જ્ય ;
\v 2 અનેં બદવે વાદળમ અનેં દરજ્યા મ ,મુસા નુ બપતીસ્મા લેદુ ;
\v 3 નેં બદવે એક સ આત્મિકા ખાવા નુ ખાદુ ;
\v 4 અનેં બદવે એક હી આત્મિક પાણે પીદુ ,કેમકે વેયુ હેંની આત્મિક ભડભેટ મહુ પિત હેંત ઝે હેંને હાતે  હાતે  સાલતી હેંતી ,અનેં વેયે ભડભેટ મસીહ હેંતો 
\v 5 પૂણ પરમેશ્વર હેંન મહ  ધણ થકી ખુશ ને થાયો ,એતરે હારું વેય જગલમ ઢેર થાએ જ્ય 
\v 6 વેયે વાતે આપડ હારું દાખલો ઠહરો ,કે ઝેમ કે હેંનવે લાલસા કરી ,વેમેસ આપુ ખરાબ વસ્તુ વે નું લાલસ ને કરે ;
\v 7 અનેં ને તમુ મૂર્તિ પૂજવા વાળ બણો ,ઝેમ કે હેંન મહ કેતર બણે જ્ય હેંત ઝેવું લખુ હે , “મનખ ખાવા –પીવા બેઠ ,અનેં રમવા કૂદવા ઉઠ ’’
\v 8 અનેં ને આપુ સીનાળવું કરજ્ય ,ઝેવું હેંન મહી કેતરે વે કરું ;અનેં એક દાડો મ તેવીસ હજાર મરે જ્યે 
\v 9 અનેં ને આપુ પ્રભુ ને પરખજ્યે ,ઝેવું હેંનમ  મહ કેતરવે કરું ,અનેં હરાપ ને લેદે નાશ કર વામ આય 
\v 10 અનેં ને તમુ ગંગણો ,જીવો રીતિ થકી હેંનમ મહ કેતર ગંગણ અનેં નાશ કરવા વાળા ને દ્વારા નાશ કરવામ આય 
\v 11 પૂણ આ બદી વાતે ,જે હેંન ઈપેર પડી , દાખલા ની રીતિ ઈપેર હેંતી ;અનેં વે આપડી સેતાવની ને હારું ઝે જગત ને સેલા સમય મ રેહે લખી હે 
\v 12 એતરે હારું ઝે હમજે હે , “હૂં ટકે લો હે ,’’ વેયો જાળવે ન રો કે ખેટુક ગરે ને પડે 
\v 13 મતું કવી એવી પરીક્ષા મ નહી પડે ,ઝે મનખ ને સહવા થી બારત હે પરમેશ્વર હાસો હે અનેં વેયો તમન સામર્થ્ય થકી બાર પરીક્ષા મ ને પડવા દે ,પૂણ પરીક્ષા ને થાતે ખોલાસો હોદો કર હે કે તમુ સહે સકો 
\v 14 એના લેદે ,હે માર વાલ ,મૂર્તિ પૂજા થકી વરે રો 
\v 15 હૂં બુદ્ધીમાન જાણે ને તમને કુહે :ઝે હૂં કુ હે ,હેંને તમુ પરખો 
\v 16 વેયો ધન્યવાદ નો વાટકો ,ઝેને ઈપેર આપુ ધન્યવાદ કર જ્યે હે ;હુ મસીહ ને લુઈ ન ભાગીદાર નહી?વેયે રુટી ઝેને આપુ ટુળ જ્યે હે ,હુ વેયે મસીહ નુ શરીર ન ભગીદાર નહી ?
\v 17 એતરે હારું કે એક હી રુટી હે તે આપુ હુદ ધણ હે ,એક શરીર હે :કેમકે આપુ બદ હેંન એક રુટી મ ભાગીદાર થાજ્યે હે
\v 18 ઝે શરીર ને રુપ થકી ઈસ્રાએલી હે ,હેંને ભાળો :હુ ભુગ ને ખાવા વાળો વેદી નો ભાગીદારી નહી ?
\v 19 ફેર હૂં હુ કુહે ?હુ આ કે મૂર્તિ ઈપેર સડાવેલુ ભુગ કઈક હે ,કે મૂર્તિ કઈક હે ?
\v 20 નહી, પૂણ આ કે બીજી જાતિ ભુગ સડાવે હે ;વે પરમેશ્વર ને હારું નહી પૂણ દુષ્ટ આત્મા ને હારું ભુગ કરે હે અનેં હૂં નહી સાહતો કે તમુ દુષ્ટ આત્મા કે બગીદાર થાએ 
\v 21 તમુ પ્રભુ ના વાટકા અનેં દુષ્ટ આત્મા ના વાટકા બે ય મહ નહી પી સકતે તમુ પ્રભુ ની મેજ અનેં દુષ્ટ આત્મા ઓ ની મેજ બે ય મ હજ્યારી નહી થાએ સકતે 
\v 22 હુ આપુ પ્રભુ ને રી સડાવજે હે ? હુ આપુ હેંને થકી શક્તિમા હે ?
\v 23 બદી વસ્તુ વે મારા હારું ઠકી તે હે ,પૂણ સબ ફાએદો ની નહી :બદી વસ્તુ વે મારા હારું ઠીક તે હે પૂણ બદી વસ્તુ વે થકી બડોતરી નહી 
\v 24 કુઈ પોતાની હી ભલાઈ નહી ,પૂણ બીજની ભલાઈ ને જુવે 
\v 25 ઝે કઈ કસ્સાઈજ્ય ન આ વેસાએ હે ,વેયુ ખો અનેં હમજ ને લેદે કએ એ ને પૂછું ?
\v 26 “કેમકે ધરતી અનેં હેંની ભરપુરી પ્રભુ ની હે ’’
\v 27 અગર વિશ્વાસીયો મહ કુઈ તમને તેડું કરે ,અનેં તમુ જાવા સાહો ,તે જે કઈ તમારા એગેડ મેલે વયું સ ખો ;અનેં હમજ ને કારણ કએયે નહી પુસો 
\v 28 પૂણ અગર કુઈ તમને ને કે “આ તે મૂર્તિ ને ભોગ સડાવેલી વસ્તુ હે ,’’ તે હેંની વતાડવા વાળા ને લેદે અનેં હમજ ને લેદે નહી ખો 
\v 29 મારું મતલબ તારી હમજ નહી ,પૂણ હેંને બીજા નો ભલા ,મારી અજાદી બીજા ને વીસાર થકી હુક પારખવામ આવે ?
\v 30 અગર હૂં ધન્યવાદ કરે ને ભાગીદારી થું, તે ઝેને ઈપેર હૂં ધન્યવાદ કરું હે હેંને લેદે હૂં મારી બદનામી હુકા થાએ હે  ?  
\v 31 એતરે હારું તમુ સાહે ખો ,સાહે હે પીઓ ,સાહે ઝે કઈ કરો ,બદસ પરમેશ્વર ની મહિમા ને હારું કરો 
\v 32 તમુ ને યહુદીયો ,ને યુનાનીયો ,અનેં ને પરમેશ્વર ની મંડલી ને હારું ઠોકર ને કારણ બણો 
\v 33 ઝેવ હૂં હોદો બદી વાતમ બદને ખુશ રાખું હે ,અનેં પોતાનું નહી પૂણ ઘણનો ફાએદો જુવું હે કે વેય   તારણ પામે 
\c 11
\p \v 1 તમુ મારી જીવી સાલ સાલો ઝેમ હૂં મસીહ ની ની સાલ સાલું હે 
\v 2 હે ભાઈયો, હૂં યાદ કરા વું હે કે બદી વાત મ તમુ મને યાદ કરો હે ;અનેં ઝે રીતિ રીવાજ હામે તમને હુપી હે ,હેંનું પાલન કરો હે 
\v 3 પૂણ હૂં સાહુ હે કે તમુ આ જાણે લો કે દરેક એક માણસ નું માથું  મસીહ હે,અનેં બજેરી નું માથુ માણસ હે ,અનેં મસીહ નુ માથુ  પરમેશ્વર હે 
\v 4 ઝે માણસ માથુ ઢાંકે ને પ્રાર્થના કે ભવિષ્યવાણી કરે હે ,વેયો પોતાના માથા નું અપમાન કરે હે 
\v 5 પૂણ ઝે બજેર ઉગાડે માથે પ્રાથના કે ભવિષ્યવાણી કરે હે ,વેયી પોતાનુ માથા નું અપમાન કરે હે કેમકે વયે બૂડી થાની ને બરાબર હે 
\v 6 અગર બજેર ઓઢણી ને ઓઢે તે વાળ હુદા કપાડ દડ ;અગર બજેર ને હારું વાળ કાપાડવા કે બૂડી થાવુ લજ્જા ની વાત હે ,તે ઓઢણી ઓઢે 
\v 7 હાં ,માણસ ને પોતાનું માથું ઢાખવુ ઠીક નહી હે ,કેમકે વેયુ પરમેશ્વર નો સ્વરુપ અનેં મહિમા હે;પૂણ બજેર માણસ ની મહિમા હે 
\v 8 કેમકે માણસ બજેર થી નહી થાયો ,પૂણ બજેર માણસ થકી થાઈ ;
\v 9 અનેં માણસ બજેર હારુ નહી બણાયો ,પૂણ બજેર માણસ હારું બણાવી હે 
\v 10 એતરે હારું હરગ દૂત ને લેદે બજેર ને ઠીક હે કે અધિકાર પોતાના માથા ઈપેર રાખે 
\v 11 તે હુદુ પ્રભુ મ ને તે બજેર વગર માણસ ,અનેં ને માણસ વગર બજેર ન હે 
\v 12 કેમકે ઝેમ બજેર માણસ થકી હે ,વેમેસ માણસ બજેર ને લેદે હે ;પૂણ બદી વસ્તુ વે પરમેશ્વર થકી હે 
\v 13 તમુ પોતેસ વીસાર કરો ,હુ બજેર ને ઉગાડે માથુ પરમેશ્વર થકી પ્રાથના કરવી સોભા દેતા હે ?
\v 14 હુ સ્વભાવિક રીતિ થકી હુદ નહી જાણત કે અગર માણસ લામ્બા વાળ રાખે ,તે હેંને હારું અપમાન હે 
\v 15 પૂણ અગર બજેર લામ્બા વાળ રાખે તે હેંને હારું શોભા હે ,કેમકે વાળ હેંને ઓઢણી ને હારું આલવામ આયુ હે 
\v 16 પૂણ અગર કુઈ વિવાદ કરવા સાહે ,તે આ જાણે લો કે ને હમારી અનેં ને પરમેશ્વર ની મંડલી ઓ ની એવી રીતિ હે 
\v 17 પૂણ આ આજ્ઞા આલું હે હૂં તમને નહી યાદ કરતો ,એતરે હારું કે તમારે ભેગ થાવા થકી ભલાઈ નહી ,પૂણ નકશા થાએ હે 
\v 18 કેમકે પેલ તે હૂં આ હામળું હે ,કે ઝે તમુ મંડલીમ ભેગ થો હે તે તમ મ ફૂટ થાએ હે ,અનેં હૂં એને ઈપેર થુડુક થુડુક વિશ્વાસ હુદો કરું હે 
\v 19 કેમકે  ટુકડજ્યી હુદી તમુ મ જરુર થાહે ,ઈતરે હારું કે ઝે મનખ તમુ મ ખર હે વેય પ્રગટ થાએ જાહે
\v 20 તમુ ઝે એક જગહ મ ભેગ થાએ હે તે આ પ્રભુ –ભોજ ખાવા હારું નહી ,
\v 21 કેમકે ખાવા ને સમય એક બીજા થકી પેલ પોતાનું ભોજ ખાએ લે હે ,એવી રીતિ કુઈ તે ભૂખુ રે હે અનેં કુઈ સાકે લો થાએ જાએ હે 
\v 22 હુ ખાવા-પીવા હારું તમારું ઘેર નહી ?કે પરમેશ્વર ની મંડલી ને નકમુ જાણે હે ,અનેં ઝેને કન નહી હે હેંનન લજવે હે ? હૂં તમને હુ કુ ? હુ ઈની વાત મ તમારી વાવાહી કરું ?નહી ,હૂં વાવાહી નહી કરતો 
\v 23 કેમકે આ વાત મને પ્રભુ થકી આવીહે ,અનેં હૂં તમને હુદી પોકાડી દીદી હે કે પ્રભુ યીશુ ને ઝેની રાતે યીશુ હવાડ દેવામ આયા ,રુટી લી દી ,
\v 24 અનેં ધન્યવાદ કરેન હેંને તૂડી અનેં કેંદૂ , “આ મારું શરીર હે ,ઝે તમારે હારું હે :માર યાદ ગીરી હારું હે આ કિયા કરો ’’
\v 25 ઈવી રીતિ થકી યીશુ વે બીયારી ને વાહે વાટકો હોદો લેદો અનેં કેંદૂ , “આ વાટકો મારું લુઈ મ નવો કરાર હે :ઝર કેર પીવો ,તે મારા યાદ ગીરી હારું આ કરે કરો ’’
\v 26 કેમકે ઝર કેર તમુ આ રુટી ખો અનેં એના વાટકા માહુ પીઓ હે ,તે પ્રભુ ની મોત ને ઝર તક વેયો  ને આવે ,પ્રસાર કરતે રો 
\v 27 એતરે હારું ઝે કુઈ ગલત રીતિ થી પ્રભુ ની રુટી ખાએ કે હેંના વાટકા મહુ પીયે ,વેયો પ્રભુ ના શરીર અનેં લુઈ નો ગુનેગાર ઠહર હે 
\v 28 એતરે હારું મનખ પોતાને પોતે જાસે લે અનેં ઈવી સ રીતિ થકી ઈની રુટી મહુ ખાએ ,અનેં એના વાટકા મહુ પીયે 
\v 29 કેમકે ઝે ખાત-પિત સમય પ્રભુ ના શરીર નહી વળખો ,વેયો આ ખાવા અનેં પીવા થકી પોતાને ઈપેર સજા લાવે હે 
\v 30 એના કારણ તમ મ ઘણી કમજોરી અનેં રોગી હે ,અનેં ઘણ તે હુઈ હુદ જ્ય 
\v 31 અગર આપુ પોતાને પોતે ને જાસજ્યે તે સજા ને પામત 
\v 32 પૂણ પ્રભુ આપન સજા આલેન આપડી તાડના કરે હે ,એતરે હારું કે આપુ દુનીય ની હાતે દોષી ને ઠહરે 
\v 33 એતરે હારું ,હે મારા ભાઈયો ,ઝર તમુ ખાવા હારું ભેગ થો હે તે એક બીજા હારું ઠહરા  કરો 
\v 34 અગર કુઈ ભૂખો હે તે પોતાના ઘેર માં ખાએ લો ,ઝેને થી તમારું ભેગું થાવું સજા નુ કારણ ને થાએ બીજી વાત ને હૂં આવેન ઠીક કરે 
\c 12
\p \v 1 હે ભાઈયો ,હૂં સાહતો તમુ આત્મિક વરદાનો કે બારમ અજણ રો 
\v 2 તમુ જાણો ઝર તમુ બીજી જાતી હેંત ,ગુંગી મૂર્તિ એ ને વાહે ઝેમ જાતરત હેંત વેમેસ સાલત હેંત 
\v 3 એતરે હારું હૂં તમને સેતાવણી આલુ હે કે જેકુ પરમેશ્વર ની અગુંવાયે થકી બોલે હે ,વેયો નહી કેતો કે યીશુ હરાપિત હે ;અનેં ને કુઈ પવિત્ર આત્મા વગર કે સકે હે કે યીશુ પ્રભુ હે 
\v 4 વરદાન તે કઈ પ્રકાર ન હે,પૂણ આત્મા એક કેસ હે ;
\v 5 અનેં સેવા હુદી ઘણી પ્રકાર ની હે ,પૂણ પ્રભુ એક કેસ હે;
\v 6 અનેં મુટ કામ ઘણ પ્રકાર ન હે ,પૂણ પરમેશ્વર એક કેસ હે ,ઝે બદમ દરેક પ્રકાર ની પ્રભાવ પેદા કરે હે 
\v 7 પૂણ બદનો ફાયદો પોકાડવા હારું દરેક એક ને આત્મા નું ઈજવાળું આલ વામ આવે હે 
\v 8 કેમકે એક ને આત્મા લેદે બુદ્ધી ની વાતે આલવામ આવે હે ,અનેં બીજા ને હેંની આત્મા ને અનુસાર જ્ઞાન ની વાતે 
\v 9 કેનેક હેંની આત્મા થી વિશ્વાસ ,અનેં કેનેક ક એક આત્મા થી હાજુ કરવાનું વરદાન આલવામ આવે હે 
\v 10  ફેર કેને ને સામર્થ્ય ન કામ કરવાની શક્તિ ,અનેઆ કેનેક ને ભવિષ્યવાણી નું ,અનેં કેનેક ને આત્મા વોને પારખ વાની ,અનેં કેનેક ને દરેક પ્રકાર ની ભાષા ,અનેં કેનેક ને ભાષા વોનું અરથ વતાડ વાનું 
\v 11 પૂણ એ બદ મુટ કામ વેયે એક આત્મા કરે હે ,અનેં ઝેને ઝી સાહે વયુ વાટે દે હે 
\v 12 કેમકે ઝેને પ્રકાર શરીર તે એક હે અનેં હેંના અંગ ઘણા હે , અનેં હેંના એક શરીર ના બદા અંગ ઘણા થવા થી હુદુ બદા મળેન એક હી શરીર હે ,હેંની જેમ મસીહ હોદો હે 
\v 13 કેમકે આપુ બદ ને હુ યહુદી હે હુ યુનાની , હુ સેવક હે હુ હુ આજાદ , એક હી આત્મા ને લેદે એક શરીર થાવા હારું બપતિસ્મા લીદુ , અનેં આપન બદને એક હી આત્મા પીવાડી હે 
\v 14 એતરે હારું કે શરીર મ એક હી અંગ નહી પૂણ ઘણ હે 
\v 15 અગર પોગ કે , “હૂં હાથ નહી ,એતરે હારું શરીર નું નહી , “તે હુ વેયુ આ કારણ શરીર નું નહી ?
\v 16 અનેં અગર કાન્દડો કે , “ હૂં આંખ નહી ,એતરે હારું શરીર નું નહી ,’’તે હુ વેયુ કારણ શરીર નું નહી હે ? 
\v 17 અગર આખુ શરીર  આંખ સ  હેંતી તે હમળતોકા ? અગર આખુ શરીર કાન્દડો સ હેંતો ,તે હુંગતો કા ?
\v 18 પૂણ ખરે ખર પરમેશ્વરે અંગ ને પોતાની મરજી ને અનુસાર એક એક કરે ને શરીર મ રાખુ હે 
\v 19 અગર વે બદા એક કેસ અંગ હેંતું ,તે શરીર કા હેંતું ?
\v 20 પૂણ આવુ અંગ તે ઘણા હે ,પૂણ શરીર એક કેસ હે 
\v 21 આંખ હાથ થકી નહી કે સકતી , “ મારે તારી જરુર નહી ,’’ અનેં ને માથુ પોગ થકી કે સકે હે , “મારે તમારી જરુર નહી ’’
\v 22 પૂણ શરીર ન વેય અંગ ઝે બીજ થકી કમજી ર લાગે હે ,ઘણી જરૂર હે ;
\v 23 અનેં શરીર ન ઝેન અંગો ને આપુ માન ને લાયક નહી હમજત હેંનને આપુ વદાર માન આલ જ્યે હે ;અનેં આપડા શોભાવગર ન અંગ આજુ  હુંદ  ઘણ શોભા વાળ થાએ જાએ હે 
\v 24 ફેર હુદુ આપડ શોભા વાળ અંગ ને ઈની જરુરત  નહી પૂણ પરમેશ્વર ને શરીર ને એવુ બણા યુ દીદુ હે કે ઝેના અંગ ને માન ની કમી હેંતી હેંનેસ આજુ હુદુ ઘણુ માન મળ હે 
\v 25 એતરે કે શરીર મ ફૂટ ને પડે ,પૂણ અંગ એક બીજા ની બરાબર સિન્તા કરે 
\v 26 એતરે હારું અગર એક અંગ દુઃખ થાએ હે ,તે બદા અંગ હેંને હાતે દુઃખ થાએ હે ;અનેં અગર એક અંગ ની બડાઈ થાએ હે , તે હેંને હાતે બદા અંગ આનન્દ મનાવે હે 
\v 27 ઈવી રીતિ તમુ બદસ મળેને મસીહ નું શરીર હો ,અનેં અલગ અલગ હેંના અંગ હો ;
\v 28 અનેં પરમેશ્વર ને મંડલી મ અલગ અલગ માણસ નીઈમા હે :પેલો પ્રરિત ,બીજો ભવિષ્યવક્તા  ,તીજો માસ્તર ,ફેર સામર્થ્ય ન કામ કરવાવાળો ,ફેર હાજ કરવાવાળો ,અનેં ઉપકાર કરવાવાળો ,અનેં વેવસ્તા કરવાવાળો ,અનેં નાના પ્રકાર  ની ભાષા બોલવાવાળો 
\v 29 હુ બદ પ્રેરતી હે ? હુ બદ ભવિષ્યવક્તા હે?હુ બદ ભાષણ આલવાવાળ હે ? હુ બદ સામર્થ્ય ન કામ કરવાવાળ હે ?
\v 30 હુ બદ ને હાજ કરવાનુ વરદાન મળુ હે ?હુ બદસ અલગ અલગ પ્રકાર ની ભાષા બોલો હે ?
\v 31 હુ બદ અરથ વાતોડો હે ?તમુ મોટા થી મોટા વરદાનો ની ધૂનમ રો હે પૂણ હૂં તમને અમણા બદ કરત ખાસ રસ્તો વતાડુ હે 
\c 13
\p \v 1 અગર હૂં મનખ ને અનેં હરગદૂત ની બોલી બુલુ અનેં પરેમ ને રાખુ ,તે હૂં ઠન ઠન ખખડતુ પીતળ ,અનેં ઝઝનાતી હુવી ઝાંઝરી હુ 
\v 2 અનેં અગર હૂં ભવિષ્યવાણી કરે સકુ , અનેં સબ ભેદો અનેં બદા પ્રકાર ની જ્ઞાન ને હમજૂ , અનેં મને આ તક પૂરો વિશ્વાસ હે કે હૂં દુગોરો ન હરકાવદુ  ,પૂણ પરેમ ને રાખુ , તે હૂં કઈ સ નહી 
\v 3 અગર હૂં પોતાનું બદુસ ધન ગરીબન ખવાડ દુ ,અગર પોતાનુ શરીર બાળવા હારું આલ દુ ,અનેં અનેં પરેમ ને રાખુ ,તે મને કઈસ ફાએદો નહી 
\v 4 પરેમ ધીરજ વાળુ હે ,અનેં દયાળુ હે ;પરેમ સ્તુરાએ નહી કરતુ ;પરેમ પોતાનુ મુટાઈ નહી કરતુ અનેં ફૂલાતુ નહી ,
\v 5 વેયો  રીતિ વગર નહી સહતો ,વેયો પોતાની ભલાઈ નહી સાહતો ,ઝૂઝલાતો નહી ,બુરુ નહી માનતો 
\v 6 ખરાબ કામ થકી આનન્દિત નહી થાતો ,પૂણ હાસ થકી આનન્દી થાએ હે 
\v 7 વેયો બદી વાતે વેઠે લે હે ,બદી વાતે ની વિશ્વાસ કરે હે ,બદી વાતે ની આશા રાખે હે ,બડી વાત મ ધીરજ ધરે હે 
\v 8 પરેમ કેરસ ટળતો નહી ;ભવિષ્યવાણી યા થાએ ,તે મટે જાહે ;ભાષાએ હે, તે જાતી રે હે ;જ્ઞાન હે ,તે મટે જાહે 
\v 9 કેમકે આપડુ જ્ઞાન અદુરુ હે ,અનેં આપડી ભવિષ્યવાણી અદુરી ;
\v 10 પૂણ ઝર સર્વસિદ્ધ આવહે ,તે અદુરુ મટે જાહે 
\v 11 ઝર હૂં સોરો હેંતો ,તે હૂં નાન સુરને  જેમ બોલતો હેંતો નાન સુરને  જેવુ મન હેંતું ,નાન સુરને જેવી હમજ હેંતી ;પૂણ ઝર મોટો થાએ જો તે નાન સોરને વાતે સોડે દી દી 
\v 12 આમણ આપુ હરીસો થકી ઝવ ઝવ ભળા તુ હેંતુપૂણ હેંના સમય મ હામ હામ ભાળ હુ ;એના સમય મારુ જ્ઞાન અદુરુ હે ,પૂણ હેઅના સમય એવી પૂરી રીતિ થકી વળખુ ગા ,ઝેમ હૂં  વળખાએ જો હે 
\v 13 પૂણ હાવુ વિશ્વાસ ,આશા ,પરેમ એ તાણ સ્થાયી હે ,પૂણ એનમ બદ કરત મોટો પરેમ હે 
\c 14
\p \v 1 પરેમ નુ વાહેડ સાલો ,અનેં આત્મિક વરદાનો ની હુદી ધૂન મ રો ,ખાસ કરવા નુ આ કે ભવિષ્યવાણી કરો 
\v 2 કેમકે ઝે અન્ય ભાષા મ વાતે કરો હે વેય મનખ થકી નહી પૂણ પરમેશ્વર થકી વાતે કરે હે ;એતરે હારું કે હેંની વાત ને નહી હમજતો ,કેમકે વેયો ભેદ ની વાતે આત્મા મ થાએ ને બોલે હે 
\v 3 પૂણ ઝે ભવિષ્યવાણી કરે હે ,વેય મખન થકી બળોતત્રી અનેં ભાષણ અનેં શાન્તિ ની વાતે કે હે 
\v 4 ઝે અન્ય ભાષા મ વાતે કરે હે ,વેય પોતાની બળોતત્રી કરે હે ;પૂણ ઝે ભવિષ્યવાણી કરે હે ,વેય મંડલી ની બળોતત્રી કરે હે 
\v 5 હૂં સાહુ હે કે તમુ બદસ અન્ય ભાષા એ મ વાતે કરો પૂણ હેંન થકી વદાર આ સાહુ હે કી ભવિષ્યવાણી કરો :કેમકે અગર અન્ય ભાષા ઝે બોલવાવાળ મંડલી ની બળોતત્રી ને હારું અનુવાદ ને કરે તે ભવિષ્યવાણી કરવાવાળ હેંને થકી વદેન હે 
\v 6 એતરે  હારું હે ભાઈયો ,અગર હૂં તમારે કન આવેને અન્ય ભાષાએ મ વાતે કરુ ,અનેં ઈજવાળુ કે જ્ઞાન કે ભવિષ્યવાણી કે ભાષણ ની વાતે તમને ને કુ ,તે માર થકી  તમને હુ ફાઈદો થાહે ?
\v 7 ઈવી રીતિ અગર જીવ વગર ની વસ્તુ હુદી જેનમ અવાજ નકળે હે ,ઝેમ વાહળી કે બિન ,અગર હેંન રાગ  મ ભેદ ને હેં ને ફૂક થી વગાડ મ આવે હે ,વેયુ  કેકમ વળખ વામ આવ હે ?
\v 8 અનેં અગર હણાઈ નો આવાજ સાફ ન હે ,તે કુણ લડાઈ હારું તયારી કર હે ?
\v 9 એમેસ તમુ હુદ અગર જીબ થી સાફ સાફ વાતે ને કો ,તે ઝે કુઈ કે વામ આવે હે વેયુ કિકમ હમજાડ વામ આવ હે ?તમુ ને વએરા થકી વાતે કરવાવાળ ઠહર હો 
\v 10 જગત મ કેતરા પ્રકાર ની ભાષાએ તે કઈ ને ,પૂણ હેંન મહી કઈ બી વગર અરથ ની ને વેહે   
\v 11 એતરે હારું અગર હૂં કઈ ની ભાષા નું અરથ ને હમજુ ,તે બોલવાવાળો ની નજર મ પરદેશી ઠહરે અનેં બોલવાવાળો મારી નજર મ પરદેશી ઠહર હે  
\v 12 એતરે તમુ હુદ આત્મિક વરદાનો ની ધૂન મ રો ,તે એવુ કોશિશ કરો કે તમાર વરદાનો ની બળોત ત્રી થકી મંડલી ની બળોતત્રી થાએ 
\v 13 એના કારણ ઝે અન્ય ભાષા બોલે ,વેય દુવા કરે કે હેંનું અનુવાદ હુંદૂ કરે સકે 
\v 14 એતરે હારું અગર હૂં અન્ય ભાષા મ પ્રાર્થના કરુ ,તે મારી આત્મા પ્રાર્થના કરે હે પૂણ મારી બુદ્ધી કામ નહી કરતી 
\v 15 હુ કરવુ જુગે ?હૂં આત્મા થકી પ્રાર્થના કરે ,અનેં બુદ્ધી થકી હોદો પ્રાર્થના કરે ;હૂં આત્મા થકી ગાવુંગા ,અનેં બુદ્ધી થકી હોદો ગાવુંગા 
\v 16 નહી તે અગર તુ આત્મા થી ધન્યવાદ કર હી ,તે ફેર વગર જ્ઞાન વાળ તારા ધન્યવાદ ઈપેર આમીન કેકીમ કે હે ? કેમકે વેયો તે નહી જાણતો કે તુ હુ કે હે ? 
\v 17 તુ તે ભલુ ભાંતિ ધન્યવાદ કરે હે ,પૂણ બીજા ની બળોતત્રી નહી થાતી 
\v 18 હૂં પોતાનુ પરમેશ્વર નું ધન્યવાદ કરુ હે ,કે હૂં તમુ થકી વદાર અન્ય ભાષાએ મ બોલુ હે 
\v 19 પૂણ મંડલી મા અન્ય ભાષા મ સેવક હજાર વાતે કેવા થકી આ મને આજુ હુદુ અસલ ખબર પડે હે ,કે બીજને હિકાડવા હારું બુદ્ધી થકી પાસ હી વાતે કુ 
\v 20 હે ભાઈયો ,તમુ હમજમ બાળક નહી બણો :બુરાઈ મ તે બાળક રો ,પૂણ હમજ મ સીયોન બણો 
\v 21 નિયમ મ લખુ હે કે પ્રભુ કે હે , “ હૂં સજણી ભાષા બોલવાવાળ ને લેદે ,અનેં પારખુ મુડા ને લેદે એન મનખ થકી વાતે કરે તે હુદ મારું ને હામળે ’’
\v 22 એતરે હારું અન્ય ભાષા એ વિશ્વાસીયો ને હારું નહી ,પૂણ અવિશ્વાસીયો ને હારું નિશા હે;અનેં ભવિષ્યવાણી અવિશ્વાસીયો ને હારું નહી ,પૂણ વિશ્વાસીયો ને હારું નિશાની હે 
\v 23 અગર મંડલી એક જગહ ભેગ થાઈ ,અનેં બદસ ને બદસ અન્ય ભાષાએ બોલે ,અનેં બારતવાળ કે અવિશ્વાસી મનખ મઈ આ જાએ તે હુ વે તમન ગાંડો ને કે હે ?
\v 24 પૂણ અગર બદસ ભવિષ્યવાણી કરવા લાગે ,અનેં કુઈ અવિશ્વાસ કે બારતવાળ મનખ મઈ આવે જાએ ,તે બદસ હેંને દોષી ઠહરા દે હે અનેં પાખે લેહે :
\v 25 અનેં હેંનું મન ના ભેદ પ્રગટ થાએ જાએ ,અનેં તર વેયો મોડા ભેર પડેન પરમેશ્વર ને પોગલાગ હે , અનેં માને લેહો કી ખરે ખર પરમેશ્વર તમારા વસમ હે 
\v 26 એતરે હે ભાઈયો ,હુ કરવુ જુ ગે ?ઝેર તમુ ભેગ થો હે ,તે દરેક એક દિલ મ ભજન કે ભાષણ કે અન્ય ભાષા કે પ્રકાશ કે અન્ય ભાષા નું અરથ વતાડવુ રે હે બદસ આત્મિક બોળોતત્રી  હારું થવું જુગે 
\v 27 અગર અન્ય ભાષા મ વાતે કરવી હે તે બે કે ઘણ હેંતે તાણ જણ વારી વારી થકી બોલે ,અનેં એક અન્સ અનુવાદ કરે 
\v 28 પૂણ અગર અનુવાદ કરવાવાળો ને હેં તે ,તે અન્ય ભાષા બોલવાવાળ મંડલી ન શાત નત રહે ,અનેં પોતાનુ મન થકી અનેં પરમેશ્વર થકી વાતે કરે 
\v 29 ભવિષ્યવક્તા વો મહો બે કે તાણ બોલે ,અનેં બીજ મનખ હેંનના વસન ને પરખે 
\v 30 પૂણ અગર બીજા ઈપેર ઝી  બેઠો હે , કઈક ઈશ્વર નો અજવાળુ થાત પેલ સ્પ થાએ જાત 
\v 31 કેમકે તમુ બદસ એક એક કરે ને ભવિષ્યવાણી કરે શકો હે તાકી બદસ હિકે અનેં બદસ શાન્તિ પામે 
\v 32 અનેં ભવિષ્યવક્તા ઓ ની આત્મા ભવિષ્યવક્તા ઓ કે વશ મ હે 
\v 33 કેમકે પરમેશ્વર ગડબડી નો નહી ,પૂણ શાન્તિ નો પરમેશ્વર હે ઝેવું પવિત્ર મનખ ની બદીસ મંડજ્યી મ હે 
\v 34 બ્જ્યેરેં મંડળી ની સભા મ સપ રે, કેંમકે હિન્યનેં વાતેં કરવાની આજ્ઞા નહેં, પુંણ કબ્જામ રેંવા ની આજ્ઞા હે, ઝેંમ નિયમ મ લખ્યું હુંદું હે 
\v 35 અગર વેય કઈક હિકવા સાહે ,તે ઘેર મ પોતાના આદમી ને પૂસે ,કેમકે બજેર ની મંડલી મ વાતે કરવી લાજ ની વાત હે 
\v 36 હુ પરમેશ્વર નું વસન તમુ મહુ નકળું હે ? કે ખાલી તમ કને સ પોક્યું હે ?
\v 37 અગર કુઈ માણસ પોતાને પોતે ભવિષ્યવક્તા કે આત્મિક જણ હમજે ,તે આ જાણે લો કે ઝે વાતે હૂં તમને લખું હે ,વે પ્રભુ કી આજ્ઞાએ હે 
\v 38 પૂણ અગર કુઈ આ ને માને ,તે હેંને હોદો નહી માનો 
\v 39 હે ભાઈયો ,ભવિષ્યવાણી કરવા ની ધૂન મ રો અનેં અન્ય ભાષા બોલવા હારું ના નહી કો ;
\v 40 પૂણ બદીસ વાતે શામીનતા અનેં વ્યવસ્થિત રુપ થકી કરવામ આવે 
\c 15
\p \v 1 હે ભાઈયો ,આવું હૂં તમને વેયો તાજો હમીસાર વતાડ હે ઝે પેલ હમળાવે શકો હે ,જેને તમે માન હોદો લેદો હેંતો આનેં જેનમ તમુ સ્થિર હુદ હેંત 
\v 2 હેંને  લેદે તમારો તારણ હુદુ થાએ હે ,અગર હેંના તાજા હમીસાર ને ઝે હૂં તમને હમળાવતો હેંતો યાદ રાખત હેંતે ;નહી તે તમારો વિશ્વાસ નકમો થાયો હે 
\v 3 એને લેદે હામે બદસ પેલ તમને વેયે પોકા દી દી ,ઝે મારે પોકાડવી હેંતી પવિત્ર શાસ્ત્ર નું વસન ને પરમાણે યીશુ મસીહ આપડા પાપો ને લેદે મરે જો 
\v 4 અનેં ડાટવા આયો ,અનેં પવિત્ર શાસ્ત્ર ને પરમાણે તાણવે દાડે જીવી હોદો ઉઠો ,
\v 5 અનેં કેફા ને તર બારા જન ને ભાળવા જડ્યા 
\v 6 ફેર વેયો પાસ  સો  થકી વદાર ભાઈયો ન એક હાતે ભાળવ જડ્યો , ,ઝેંન મહ  ઘણા આમ તક જીવત હે પૂણ કઈ તે હુઈ જ્ય 
\v 7 ફેર વેયો યાકુબ ને ભાળવા જડો  તર  બદસ પ્રેરીતો ને વતાડુ  
\v 8 બદને બાદમ મને હો વતાડો ,ઝે માનો અધૂરા દાડા નો જલ્મ્યો હે 
\v 9 કેમકે હૂં પ્રરીતી મહ બદ કરતો નાનો હુ ,પૂણ પ્રરીત કે વો લાયક હોદો નહી ,કેમકે હામે પરમેશ્વર ની મંડલી ને સહતો હેંનો 
\v 10 પૂણ હૂં જે કઈ બી હે ,પરમેશ્વર ના અનુગ્રહ થકી હુ હેંનું અનુગ્રહ જે મારા ઈપેર થાયુ ,વેયુ નકામુ નહી થાયુ ;પૂણ હામે હેંન બદસ કત વદેને મેહનત હીદી કરી:તે હુદુ મારા તરફ થકી નહી થાયુ પૂણ પરમેશ્વર ના અનુગ્રહ થકી મારે ઈપેર હેંતું 
\v 11 એતરે હારું સાહે હૂં હુ ,સાહે વેયો હે ,હામું આસ પ્રસાર કરે હે ,અનેં એને ઈપેર તમે વિશ્વાસ હોદો કરો હે 
\v 12 એતરે હારું ઝર કે મસીહ નો આ પ્રસાર કરવામ હે કે વેયો મરેલ મહો જીવે ઉઠો ,તે તમુ મહ કેતર કેકમ કે હે કે મરેલ નું પાસુ જીવતુ થાવુ હે સ નહી ?
\v 13 અગર મરેલ નુ પાસુ જીવતુ હે સ નહી ,તે મસીહ હોદો નહી જીવે ઉઠો ;
\v 14 અનેં અગર મસીહ નહી જીવી ઉઠો ,તે આ પ્રસાર કરવો હોદો નકામો હે ,અનેં તમારો વિશ્વાસ હોદો નકામો  હે 
\v 15 પૂણ હામું પરમેશ્વર ના ઝૂઠા ગવાહ ઠહરે ;કેમકે હામે પરમેશ્વર ના બારામ આ ગવાહી આલી કે હેઅને મસીહ ને જીવાડ દેદો , નહી જીવાડો અગર મરેલ નહી જીવે ઉઠતે 
\v 16 અનેં અગર મડદ નહી જીવે ઉઠતે ,તે મસીહ હોદો નહી જીવે ઉઠતો ;
\v 17 અનેં અગર મસીહ નહી જીવે ઉઠો ,તે તમારો વિશ્વાસ નકામો હે ,અનેં તમુ આજુ તક પોતાના પાપો મ ફસે લ હો 
\v 18 પૂણ ઝે મસીહ મ હુઈ જ્ય  હે ,વે હુદ નાશ થાય 
\v 19 અગર હામુ ખાલી એના જીવન મા મસીહ થકી આશા રાખ જે હે તે હામુ બદ મનખ થકી વદાર અભાગે ય હે 
\v 20 પૂણ ખરે ખર મસીહ મરેલ મહો જીવી ઉઠો હે,અનેં ઝે હુંઈ જ હે હેંન મહો વેયો પેલુ ફળ થાયુ 
\v 21 કેમકે ઝર માણસ  ને દવાર મોત આવિ ,તે માણસ નર દવાર મરેલ નું પાસુ જીવતુ હોદ આય હે 
\v 22 અનેં ઝેમ આદમ મ બદસ મરે હે ,વેમેસ મસીહ મ બદસ જીવાડ મ આવહે ,
\v 23 પૂણ દરેક એક પોતા પોતાની વારી થકી:પેલુ ફળ મસીહ ,ફેર મસીહ ને આવા થી હેંન મનખ 
\v 24 હેંને બાદ અન્ત થાહે હેંના સમય વેયે બદી પ્રધાનતા ,અનેં આખો અધિકાર,અનેં સામર્થ્ય નો અન્ત કરેન રાજ્ય ને પરમેશ્વર બા ને હાથ મ હોપે દે હે 
\v 25 કેમકે ઝેર તક વેયો પોતાના વેરજ્ય ને  પોતાના પોગ હેઠણ ને લે આવે ,તાક હેંનુ રાજ્ય કરવુ જરુર હે 
\v 26 બદ થી સેલ્લો વેરી ઝે નાશ કરવામ આવહે ,વેયે મોત હે 
\v 27 કેમકે “પરમેશ્વર ને બદુસ હેંના પોગ ને હેઠણ મેલ દીદૂ હે ,’’ પૂણ ઝર વેયો કે હે કે બદુસ હેંનાન અધીન કર દેવામ આયુ હે તે પ્રત્યક્ષ હે કે ઝેને બદુસ હેંન અધીન કરે દેદું હે ,વેયો પોતે અલગ રયો 
\v 28 અનેં ઝર બદુસ હેંના અધીન થાએ જાહે ,તે બેટો પોતે હુદો હેંના અધીન થાએ જાહે ,ઝે ને બદસ હેંને અધીન કર દેદુ ,એતરે કે બદમ પરમેશ્વર હી બદુસ હે 
\v 29 નહી તે ઝે મનખ મરેલ હારું બપતીસ્મા લેહે વેય હુ કરહે ?અગર મરેલ જીવી ઉઠે હે સ નહી તે ફેર હુકા હેંન હારું બપતીસ્માં લો હે ?
\v 30 ,અનેં હામુ હુદ હુકા દરેક ઘડી જોખમ પડે રે જે હે ?
\v 31 હે ભાઈયો ,મને હેંના ઘમંડ ના હમ ઝે આપડા મસીહ યીશુ મ હામે તમાર બારામ હૂં કરું હે કે હૂં હર દાદો મરું હે 
\v 32 અગર હૂં મનખ ની રીતિ પેર ઈફીસુસ મ જગલી જાનવર થકી લડતો  તે મને હુ ફાએદો થાયો ?અગર મરેલ ઝીવાદવામ ને આવે તે , “તે આઓ ખાજે પીજે ,કેમકે કાલ તે મરે જાહુ 
\v 33 ધોખો નહી ખો , “ખરાબ સંગતી અસલ વેહવાર ને વગાડ દડે હે’’
\v 34 ધરમ ને હારું જાગે ઉઠો અનેં પાપ નહી કરો ;કેમકે કુઈ એવ હે ઝે પરમેશ્વર ને નહી જાણત હૂં તમે લાજે મારવા હારું આ કુ હે 
\v 35 આવુ કુઈ આ કે હે , “ મરેલ કીવી રીતિ થકી જીવત થાએ ,અનેં કેવા શરીર ને હાતે આવે હે ?’’
\v 36 હે બુદ્ધી વગરન !ઝે કઈ તુ વાવેહે ,ઝર તક વેયુ ને મરે જીવાડમ ને આવે 
\v 37 અનેં ઝે તમુ વાવોહે ,આ વે શરીર નહી પેદા થાવા વાળું હે ,પૂણ નીરા દાના હે ,સાહે ગુવોનો સાહે કનાક બીજા અનાજ નો 
\v 38 પૂણ પરમેશ્વર પોતાની મરજી ને પરમણે હેંન શરીર આલે હે ,અનેં દરેક એક બી ને  હેંની ખાસ શરીર 
\v 39 બદસ શરીર એક જેવ નહી :મનખ નું શરીર અલગ હે , ડગર નું શરીર અલગ હે ;પક્ષી વો નુ શરીર અલગ હે ;મછલી વો નુ શરીર અલગ હે 
\v 40 હરગ નુ શરીર હે અનેં ધરતી શરીર હુદુ હે પૂણ હરગ શરીર રો નું તેજ અલગ હે ,અનેં ધરતી નું અલગ 
\v 41 સુરજ નુ તેજ અલગ હે ,અનેં સાન નુ તેજ અલગ હે,અનેં તાર નું તેજ અલગ હે ,(કેમકે એક તારા કરત બીજા તારા મ ફરગ હે )
\v 42 મરેલ નું જીવી ઉઠ હુદુ એવુ સ હે શરીર નાશવાન દશા મ વાવામ આવે હે અનેં નાશ વગર રૂપ જીવી ઉઠે હે 
\v 43 વેયુ ઈજત વગર નુ વાવામ આવે હે ,અનેં તેજ ને હાતે જીવી ઉઠે હે ;કમજો ને હાતે વાવામ આવે  હે ,અનેં સામર્થ્ય ને હાતે જીવી ઉઠે હે 
\v 44 શોભાવિક શરીર વાવમ આવે હે ,અનેં આત્મિક શરીર જીવી ઉઠે હે :ઝર કે શોભાવિક શરીર હે ,તે આત્મિક શરીર હુદુ હે 
\v 45 એવું લખુ હુદુ હે ,કે “પેલો માણસ , એતરે આદમ જીવતો પ્રાણી બણો’’ અનેં સેલ્લો આદમ ,જીવનદાયક આત્મા બણો 
\v 46 પૂણ પેલ આત્મિક ને હેંતુ પૂણ શોભાવિક હેંતુ ,એને બાદ આત્મિક બણુ 
\v 47 પેલુ માણસ ધરતી ઈપેર ગાંર નો હેંતો ;બીજો માણસ હરગ વાળો હે 
\v 48 ઝેવો વેયો ગાંર નો હેંતો ,વેમેસ વેયો હુદો  હે  ઝી ગાંર ના હે ;અનેં ઝેવા વેયા સ્વર્ગીય હે ,વેમેસ વે હુદા હે ઝે સ્વર્ગીય હે 
\v 49 અનેં ઝેવુ આપે હેંનુ રુપ ધારણ કરુ હે ઝે ગાંર નુ હેંતુ વેમેસ હેંનુ સ્વર્ગીય હે નું રુપ હુદુ ધારણ કર હું
\v 50 હે ભાઈયો ,હૂં આ કુ હે કે માંસ અનેં લુઈ પરમેશ્વર ને રાજ્ય ન અધિકારી નહી થાઈ શકતુ ,અનેં નહેં  નાશ થાવાવાળુ  નેં નાશ થાવા વાળા નું અધિકારી થાએં સકે હે 
\v 51 ભાળો ,હૂં તમને ભેદ ની વાતી કુ હે :આપુ બદસ નહી હુંવહુ ,પૂણ બદસ બદલાઈ જાહું ,
\v 52 અનેં આ પલ વાર મ ,પલકારો મારત  તસ સેલ્લી હણાઈ ફૂકતો વહે કેમકે હણાઈ ફૂકવા આવહે અનેં મરેલ, નેં નાશ દશા મ ઉઠે હે , અનેં આપુ બદલાઈ જાહુ 
\v 53 કેમકે જરુર હે કે આ,  નાશ વાળુ શરીર,  નેં નાશ વાળું પેરે લે ,અનેં આ મરન હાર શરીર અમરતા ને પેરે લે 
\v 54 અનેં ઝર આ ,નાશ વાળુ , નેં નાશ વાળા ને પેરે લે હે ,અનેં આ મરન હાર અમરતા  ને પેરે લે હે ,તર વેયુ વસન ઝે લખીલુ હે પૂરું થાએ જાહે : “ જીતે  મોત ને ગેળે જો હે 
\v 55 હે મોત ,તારી જીત કારી ? હે મોત ,તારો ઠંણક કારી?’’
\v 56 મોત ની ઠણક પાપા હે ,અનેં પાપ નુ બળ નિયમ હે 
\v 57 પૂણ પરમેશ્વર નુ ધન્યવાદ થાએ ,ઝે આપડા પ્રભુ યીશુ મસીહ ને દવાર આપન જીત આલે હે 
\v 58 એતરે હારુ હે માર વાલો ભાઈયો , કાઠા અનેં અટલ રો , અનેં પ્રભુ ના કામ મ હમેશા વદત જો ,કેમકે આ જાણો હો કે તમારુ મેહનત પ્રભુ મ નકામું  હે 
\c 16
\p \v 1 હાવુ હેંના દાન ને બારમ હૂં ઝે પવિત્ર મનખ હારું કરવામ આવે હે ,જેવી આજ્ઞા હામે ગલાતિયા ની  મંડલી નેં આલી ,વેમેસ તમુ હુદ કરો 
\v 2 અઠવાડીય ને પેલે  દાડે તમુ મહો દરેક એક પોતાની કમાઈ ની પરમાણે કઈ પોતા કન મેલે રાખો કે મારા આવા પેલ દાન ને કરવા પડે,
\v 3 અનેં ઝર હૂં આવે ,તે ઝેને તમુ સાહો હેંને  હૂં કાગળ આલેન મોકલે દે  કે તમારું દાન યરુશલેમ પોકડ દે 
\v 4 અગર મારુ હુદુ જાવુ ઠકી હે ,તે વેયો મારા હાતે આવહે 
\v 5 હૂં મકીદુનિયા મ થાએન તમાર કન આવે ,કેમકે મારે મકીદુનીયા મ થાએ જાવુંસ હે 
\v 6 પૂણ સંભવ હે કે તમારે તા  ઠહરી  જુ અનેં ટાડ નો મોસમ તમાર તા કાડુ , તર જેમની પાકતી મારે  જાવુ હે  તઈ તમુ મને પોકાડ દીજો 
\v 7 કેમકે હૂં આવું રસ્તો હૂં તમને ભેટ કરવા નહી સહ તો ;પૂણ મને આશા હે કે અગર પ્રભુ સાહે તે થુડક સમય તક મને તમારે હાતે રુ 
\v 8 પૂણ હૂં પીન્તેકુસ્ત તક ઈફીસુસ મ રેં 
\v 9 કેમકે મારે હારું તા એક મોટો અનેં ઉપયોગી દ્વાર ખોલ્લો હે ,અનેં વિરોધી ઘણ હે 
\v 10 અગર તીમુથીયુસ આવે જાહે ,તે ભાળ જો કે વેયો તમારે તા જરુર રે હે ;કેમકે વેયો મારા હામે પ્રભુ ના કામ કરે હે 
\v 11 એતરે હારુ કુઈ હેંને નકમો નેં જાણે ,પૂણ હેંને કુશલ થકી હેંને મયે પોકાડ દેજો કે મારે કન આવે જાએ ;કેમકે હૂં હેંની વાટ જોવતો રો હે કે વેયો ભાઈયો ને હાતે આવે 
\v 12 ભાઈ અપૂલ્લોસ થકી  હામે ધણી અગર કરી  હે  તમારે કન ભાઈયો ને હાતે જાએ ;પૂણ હેંને એના સમય જાવે ની કઈ ભી ઈસા નહી કરી ,પૂણ ઝર મોખો પાએ હે તર આવહે 
\v 13 જાગત રો ,વિશ્વાસ મ ટકેલ રો,  પુરુષાર્થ કરો બળવન થો 
\v 14 ઝે કઈ કરો હે પ્રેમ થકી કરો 
\v 15 હે ભાઈયો ,તમુ સ્તિફનાસ  ને ઘરાને ને જાણો હે કે વે આખયા ને પેલ ફળ હે ,અનેં પવિત્ર મનખ હેંની સેવા ને હારુ તેયાર રે હે 
\v 16 એતરે હારું હૂં તમને અરજ કરું હે કે હેંવને અધીન રો,પૂણ દરેક એક ને જે એના કામ મ મેહનત અનેં સહકર્મી હે
\v 17 હૂં સ્તિફનાસ અનેં ફૂરતૂનાતુસ અનેં અખઈકુસ ને આવા થકી આનન્દિત હુ ,કેમકે હેંનવે તમારી ઘીઠી કે પૂરી કરી હે 
\v 18 હેંનવે મારે તરફ તમારી આત્મા ને શાન્તિ આલી હે ,એતરે હારું એવને માનો 
\v 19 આસીયા ની મંડલી ઓ ની તરફ થકી તમને નમસ્કાર ;અક્વિલા અનેં પ્રિસકા  અનેં હેંની ઘેર ની મંડલી નું હુદુ તમને પ્રભુ મ ઘણુ ઘણુ નમસ્કાર ! 
\v 20 બદસ ભાઈયો નું તમને નમસ્કાર પવિત્ર બુખે દેન એક બીજા ને નમસ્કાર કરો 
\v 21 હૂં પોલસ નુ પોતાનુ હાથ નુ લખેલુ નમસ્કાર 
\v 22 અગર કુઈ પ્રભુ થકી પ્રેમ ને રાખે વેયો હરાપિત થાએ હે હમારા પ્રભુ ,આ !
\v 23 પ્રભુ યીશુ નું અનુગ્રહ તમુ ઈપેર થાતુ રે 
\v 24 મારો પ્રેમ મસીહ યીશુ મ તમ બદને હાતે રે આમીન 
