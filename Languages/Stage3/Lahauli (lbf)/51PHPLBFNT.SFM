\id PHP PHILIPPIANS LAHULI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिपियों
\toc1 फिलिपियो
\toc2 फिलिपियों
\mt1 PHILIPPIANS
\mt1 फिलिपियों
\imt भूमिका
\io1 फिलिपियो मिन्दू दी पत्री पोलुसो मुंडो पत्री शु आँऊँ यूरोपो धरतीउ टोइची शरू शुची मुंडो कलीसिया तोई, अतु स्थापना पोलुसे लह्सी तहरे l दू रोमी प्रान्तों मकिदुनिया रिङ तोई lदी पत्री दू मुका चेसी शु अपेल पोलुस कैदङ तोई, और अपेल दू एनो मसीह सहय्को दोरची विरोधो बजह ज़ि परेशान ए फिल्ल्पी कलीसिया रिङ गलत शिक्षाओ दोरचीदुखी तोई, पर दी पत्री खुशी ए निश्चय बी व्यक्त लहजा अतंङ केवल यीशु मसीह रिङ पोलुसो पक्के विश्वास दोरची ए समझसाईं तर्पोंन l
\io1 दी पत्री चेची मी दी ला कारण तोई फिलिप्पी तू मसीह बी धन्यबाद लहज़ी, दू दी अवसरों इस्तेमाल दोतीङ दी सम्झाची मी थ्ल्ज़ी लहजा की दुरे एनो मुसीबत रिङ याहू रंङ साते विश्वासङ खड़े बंङजू ल दू दोतींङदी सम्झाचा की स्वार्थी अभिलाषाओ दोर्ची शता शुचे नम्र शुचे योई lदू दोतींङ दी हिद रंड्रा की मसीह रिङ दोतू जीवन परमेश्वरो अनुग्रहों इह दान शु आऊँ दोची विश्वासों दोरची प्राप्त लह्सी शु lदू दी आनद ए शन्तिउ बारे चेचा आँउन परमेश्वर दोतींङ रंड्रा आँऊँ मसीह रंङ साते एकता रिङ तो l
\io1 दी पत्री फिलीपियो कालीयाओ प्रति पोलुसू गुडेह दाह बी प्रगट लहजा l
\iot रूप-रेखा
\io1 भूमिका 1:1-1:11
\io1 पोलुसो एनो परिसिथिति 1:12-23
\io1 मसीह रिङ जीवन 1:27-2:18
\io1 तीमुथियुस ए इपफ्रुदितुसो थ्ल्ज़ी योजना 2:19-30
\io1 बैरी ए मुश्किला तू थ्ल्ज़ी चेतावनी 3:1-4:9
\io1 पोलुस ए दोउ फिल्प्पी दोस्त 4:10-22
\io1 उपसंहार 4:21-23
\c 1
\p
\v 1 मसीह यीशु दास पोलुस तीमुथियुस दोरची,भत्ते पवित्र मीह्तु मिन्दा अंऊ मसीह यीशुरिंङ शुचे फिलिपिरी बंङज़ातोरे,अध्यक्षो ऐ सेवको समेतl
\v 2 दंङ हेन्दु बाह परमेश्वर प्रभु यीशु मसीह दोरची केतिंङ अनुग्रह शान्ति खोखसा लोहतो l
\s पोलुसो प्रार्थना ए धन्यबाद
\p
\v 3 गेह अपेल,अपेल केतिंङ हिद लजाहतग दोहथर घेंङौ परमेश्वरो धन्यवाद लजाहतोग l
\v 4 दंङ अंऊ मुक्का केहतु भत्ते दू थलजि विनती लजाहतग,तो सदा खुशी रंङ साथे विनती लजाहतग l
\v 5 ध्या लेह कि केरे मुण्डो ध्याड़ा तोग तचे सुसमाचार फेलाचिमी गिऊ सहभागी शुचि शुई l
\v 6 गेहबी दि गप्पाऊ भरोसा तोह कि अची केहतु बिचंङ रूठे कमो शुरुआत लेह केहरी दोई ऐ दोबी यीशु मसीहऊ ध्याड़ा तचे पूरा लोहतो l
\v 7 दंङ ठीक शुह कि गेह केहतु भत्ते दू थलजि ध्या ठ्रोह ही विचार लहऊगा,छना कुचे केरे गिऊ सेहमरिंङ अंजे बसेगी तोई,गिऊ केदरि सुसमाचारो थलजि उतर ऐ प्रमाण रंड्रीमि थलजि केरे भत्ते गेरंङ साथे अनुग्रहरिंङ सहभागी तोतोई,
\v 8 दंङ दिरिंङ परमेश्वर गिऊ गवाह तोत कि गेह मसीह यीशु ठ्रोह प्रीति लजिह ते केहतु भत्ते दू लालसा लजाहतग l
\v 9 गेह दि प्रार्थना लजाहतग कि केहतु दाह ज्ञान ऐ भत्ते पाठी विवेक सहित ऊई ला बेहसा लोहतो,
\v 10 देर तचे कि केर रूठे बे रूठे गप्पा ऐ ञेऊनि,दंङ मसीह ऊ ध्याड़ारि तचे सच्चे बड़ेकी तोई,ठोकर था जोंई;
\v 11 दंङ दू धर्मिकता फलरंङ साथे अंऊ यीशु मसीहऊ दोरची श्वातोरे भरपूर श्वा इलांई अंऊदिरंङ परमेश्वरो महिमा ऐ स्तुति शुवा लोहतो l
\s पोलुसो केदो दोरची सुसमाचारो उन्नति
\p
\v 12 हे न्वारे,गेह जुंज़ातोग कि केहची दी ञेए केहनी की आंऊँ गिउ टोइची शुची शु,दोरची सुसमाचारो ऐ बढोतरी शुचि तोहl
\v 13 देर तचे कि केसर राजभवनो भत्ते पलटन और थोड़े बचेगी भत्ते मीहतु बिचंङ दि प्रगट शुचि इली कि गेह मसीहऊ थलजि केद तोगाह;
\v 14 दंङ प्रभुरिंङ अंऊ न्वारे तोरे,दोतु बिचंङ महस गिऊ केदरिंङ शुबी कारणो,हियाब छुसिह ते परमेश्वरो वचन बेधड़क शुचि सुनाई ति ऊई ला याहब लजाहतोरे l
\v 15 दंङ रेहर ता जलन ऐ झगड़ाऊ करण मसीहऊ प्रचार लजाह तोरे रें रूठे इच्छारंङ साथे l
\v 16 दंङ अरि इच्चा ता दि ञेई ते कि गेह सुसमाचार थलजि उतर रंड्री थलजि ठहराइसि शुगाह,दाह रंङ साथे प्रचार लजाहतोरे l
\v 17 दंङ अरिता रूठे रंङ साथे माह पर विरोध रंङ साथे मसीहऊ कथा सुनाई चरचादोरे दि सोचेगी ते कि गिऊ केदरिंङ गिऊ थलजि क्लेश पैदा लोहरे l
\v 18 दंङ छि शुई?सिर्फ़ दि कि भत्ते पाठी रंङ चाहे बहानारंङ चाहे सचाई रंङ साथे मसीह कथा सुनाइगी केट्रातोर,गेह दिरंङ खुश तोग ऐ खुश बंङजोग लाह l
\s श्रीङी बंङज़ि मसीह शु
\p
\v 19 छना कुचे गेह ञेचातोग कि केहतु विनतीऊ दोरची यीशु मसीह आत्मा दानो दोरची,दिऊ प्रतिफल गिऊ उद्धार शोतो l
\v 20 दंङ गेह ता दि ऐ सेहमो लालसा ऐ आशा तचाहतोग कि गेह अंऊ गप्पारि शर्मिंदा शुबी मेस,पर छना गिऊ प्रबल यवाह कारणे मसीह बड़ाई गिऊ फुक दोरची सदा शुवा लोहतो,ध्वाए ऐ हेन्ते ला शुह,छि गेषिङी बंङजोनि या सिए योगह l
\v 21 छना कुचे गिऊ थलजि ता षिङी बंङज़ी मसीह शुह सि इबि रूठे तोह l
\v 22 पर छिता फुकारिंङ षिङी बंङज़ी ऐ गिऊ कमो थलजि लाभदायक तो ता गेह माहञेचातग कि अपि चुनेकपोग l
\v 23 छना कुचे बिचंङ अधरारि लटका सेहम ता जुंज़ा कि लचिह ते मसीहऊ कछंङ इलजि बंङजोग छना कुचे दि महसे रूठे तोह l
\v 24 पर फुकारिंङ बंङज़ी केहतु बजह ऊई ला जरूरी तोत l
\v 25 ध्या लेह कि गेहबी दिऊ भरोसा तोत पर गेह ञेचातग कि गेह षिङी बंङजोग,पर केतंङ भत्ते दंङ साथे बंङजोग अंऊ दिरंङ केरे विशवासारंङ पक्का शुवाह लंही दोऊरंङ खुश बंङजूंई l
\v 26 दंङ अंऊ घमण्ड केहची गिऊ बारे लचाह तोनि,दू गिऊ यचाह केहतु कछंङ अपिरंङ साथे मसीह यीशु रिंङ महस बेसह योतो l
\p
\v 27 दंङ सिर्फ़ धोंण लंही कि केहतु चाल,चलन मसीहऊ सुसमाचारो जोगे तो कि चाहे गेह अंजी ते केतिंङ खमोग,चाहे अपेहल माह केहतु बारे रेड्रोग कि केरे इच्चा ऐ आत्मारिंङ खड़े बंङजोंई,दंङ इच्चा चित शुचे सुसमाचारो विशवासो थलजि मेहनत लवाह तोनि l
\v 28 दंङ अंऊ गप्पारिंङ विरोधियोंतंङ साथे भेद मलाहज़ातोरे?दि दोतु थलजि विनाशो साफ़ चिन्ह शुह पर केहतु थलजि उद्धारो और दि परमेश्वरो दोरची शुह l
\v 29 छना कुचे मसीह कारणे केहतु टोइची दि अनुग्रह शुई,कि न सिर्फ़ दोऊ टोइची विशवास लंही पर दोऊ थलजि दुख लाह उठातोनि l
\v 30 दंङ केतिंङ ला ध्वाए हे मेहनत लजिह जुंस,छना गीबी लेह तंङसी शु,दंङ हेन्तंङ ला रेड्रातोनि कि गेह ध्वाए ऐ लजाहतोग l
\c 2
\s मसिहू दीनता ए महानता
\p
\v 1 दंङ मसीहरंङ शान्ति, दाह सांत्वना, आत्माऊ सहभगिता, करुणा दया तोत,
\v 2 तो गिऊ दि खुशी पूरा लंही, कि इच्चा सेहम बंङजूंई,इच्चा ऐ दाह इच्चा ऐ ध्यान ऐ इच्चा सेहम तंही l
\v 3 दंङ विरोध ऐ हप्सीऊ बड़ाई थलजि छिला थालंही,पर दीनता रंङ साथे इच्चा अईइच्चाबि घेंङे बे रूठे समझेतोनि l
\v 4 हर इच्चा घेंङौ हे पाठी मशत,पर ऊईदू पाठी ला चिंद लंही l
\v 5 छना मसीह यीशु स्वभाव तोई ध्वाए कि केहतु ला स्वभाव शोतो;
\v 6 दंङ अचि परमेश्वरो स्वरूपरि शुचि ते परमेश्वरो तुल्य शुबी ऐनो वंशरि तचिम चीज माह समझेकती l
\v 7 पर ऐने ऐनाबि ध्या ठ्रोह शून्य लेह केहरी,दंङ दास स्वरूप धारण लेह केहरी,मीहऊ बराबरी शुचि इली l
\v 8 दंङ मीहऊ रूपारि प्रगट शुचि ते ऐनो ऐनाबि दीन लहरी,दंङ देर तचे आज्ञाकारी बंङज़िरी कि सिमी क्रुसो मोत ला सहन लहरी l
\v 9 दंङ दि करने परमेश्वरे दोबी अति महान ला लहरी, दंङ दोबी दू मिन रई अंऊ भत्ते मिन बे मोड़े तोत l
\v 10 कि अंऊ स्वर्गरिंङ ऐ धरतिऊ टोइची ऐ धरतिऊ योने तोरे,दोरे भत्ते यीशु मिनदू टोइची पुशटू भारे बंङजोरे;
\v 11 दंङ परमेश्वरे बाहऊ महिमाऊ थलजि हर इच्चा लेह दोबी अंगीकार लोहतो कि यीशु मसीह प्रभु शुह l
\s संसारङ छंङीऊ ठ्रोह च्मेक्क्पुई
\p
\v 12 ध्या लेह गिऊ प्यारे,दंङ केरे सदा बे आज्ञा मानेकचा अपातोनि,ध्वाए हे हेन्तंङ ला माह सिर्फ़ गेरंङ साथे बंङज़ाते खास लजिह ते हेन्तेग गेरंङ ऊईतार बंङज़िरी ला बेबातेर ड्केगी ते केनातु,केनातु उद्धारो कम पूरा लजाह इलांई;
\v 13 छना कुचे परमेश्वरे ऐ तोह,अची ऐनो सुइच्छा रंङ साथे केहतु सेहमो इच्छा ऐ कम,झुल्हा गप्पो लजाह केहची प्रभाव केहशी तोत l
\p
\v 14 दंङ भत्ते कम बिना कुडकुडाऐ बिना झगड़ा लवाह लंही,
\v 15 ताकि केरे निर्दोष ऐ रूठे शुचि ते डेहरे ऐ हठीले मीहतिंङ बिचंङ परमेश्वरो निष्कलंक सन्तान बड़ेकी तोंई,अतु बिचंङ केर जीवनो वचनो कुरचा ते जगतरि भगेसी दियाऊ बराबर शुई
\v 16 दंङ दि कि मसीह ऊ ध्याड़ा गेहबी घमण्ड लहचिम करण शोतो कि माह गिऊ जरक रंड्री ऐ माह गिऊ मेहनत लचिह बेकार शुई l
\v 17 दंङ गेहबी केहतु विशवास रूपी बलिदान सेवारंङ साथे घेंङौ शुईह ला बहाचि पड़ेपोतो,तांला गेह खुश तोतोग दंङ केरे भत्ते दंङ साथे खुश लचाहतोग l
\v 18 ध्वाए ऐ केरे ला खुश तोंई कि गेरंङ साथे खुशी मानेक्तुंई l
\s तीमुथियुस ए इपफ्रूदीतुस
\p
\v 19 दंङ गेहबी प्रभु यीशु रिंङ आशा तोत कि तीमुथियुस बि केहतु कछंङ दोहथर चरपोग,ताकि केहतु दशा रेड्राते गेहबी शक्ति खोखसोतो l
\v 20 छना कुचे गिऊ कछंङ ध्या ठ्रोह स्वभावो अरला माह अंऊ शुद सेहमरंङ साथे केहतु चिंद लोहतो l
\v 21 छना कुचे भत्ते एनातु स्वर्थो खोजरि ऐ बंङज़ातोरे,माह कि यीशु मसीहऊ l
\v 22 पर दू ता केहची परखेतन ऐ ञेई ला केरिनी कि छना योह बाह रंङ साथे लचाह,ध्वाए ऐ दोई सुसमाचार फेलाईचिमी गेरंङ साथे मेहनत लहरी l
\v 23 ध्या लेह गेहबी आशा तोह कि छना हे गेह ञेऐ केहऊगा कि गिऊ छि दशा शोतो,ध्वाए हे गेह दोबी दोहथर चरचि चरपोग l
\v 24 दंङ गेहबी प्रभुरिंङ भरोसा तोत कि गेह घेंङे ला युताह अपोग l
\p
\v 25 पर घेंङे इपफदितुसबि अंऊ गिऊ न्वा ऐ सहकर्मी और संगी योद्धा तोह ऐ केहतु दूत,और जुंशी कमो मुक्का गिउ सेवा टहल लहज़ा तोह,केहतु कछंङ चरचि जरूरी समझेतिंङ l
\v 26 छना कुचे दोऊ सेहम केहतु भत्ते बिचंङ लेहकी तोई,दि कारणे दू व्याकुल बंङज़ा ते छना कुचे केहची दोऊ टेहशीऊ हाल थकशादोनि l
\v 27 दंङ हेले दू टेहशी इली तोई देर तचे कि सिमी जोगे तोई,पर परमेश्वरे दोऊ टोइची दया लहरी,दंङ सिर्फ़ दोऊ ऐ टोइच माशु पर गिऊ टोइची कि गेहबी शोक टोइची शोक थालंही l
\v 28 ध्या लेह घेंङे दू चरचिम ऊई ला कोशिश लहरी कि केरे दोरंङ साथे यचाह दोज़ा ते खुश शुचि ईलाई, दंङ गिऊ ला शोक कम शोतो l
\v 29 ध्या लेह केरे प्रभुरिंङ दोरंङ साथे महसे खुशी रंङ साथे दोऊनि, और ध्या ठ्रोह दोटू आदर लोहवा लंही,
\v 30 छना कुचे दू मसीह ऊ कमो थलजि ऐनो प्राणो तचे जोखिम उठाइगी सिमी कछंङ अचा अति ताकि अंऊ घटी केहतु दोरची गिऊ सेवारिंङ शुई दू ला पूरा शुचि योतो l
\c 3
\s सच्चे धर्मिकता
\p
\v 1 ध्या लेह गिऊ न्वारे,प्रभुरिंङ खुश बंङजोंई l दू ऐ गप्पारे केतिंङ घड़ी,घड़ी चेचरिंङ गेहबी ता छिल्ल कष्ट माहश्वा,पर दिरिंङ केहतु रूठे शोतो,
\v 2 दंङ खुहई साथे सावधान तोई,दू मांजी कम लजाह दोता साथे चोकस सावधान तोंई,दू कट कूट लजाह दोता साथे लाह सावधान तोंई l
\v 3 छना कुचे खतना लचाह दोरे ता हेनर ऐ तोंई अंऊ परमेश्वरो आत्माओं अगुवाईरंङ साथे उपसना लचाह दोरे, दंङ मसीह यीशुरिंङ घमण्ड लचाहतोर,और फुकारिंङ भरोसा माह तचाहतोर l
\v 4 पर गेह ता फुको टोइच ला भरोसा तचिह तरपोग l अरिया ऊई दू फुको टोइची भरोसा तचिहम विचार शुई ता,गेह दोरंङ ला बड़ेगी ते तचिह तरपोगा l
\v 5 दंङ रेह ध्याड़ा थल गिऊ खतना शुई, इस्राइल वंश,बिन्यामिनो गोत्रो शुगा;इब्रानियों तु इब्रानी शुगाह; व्यवस्थाऊ बारे गेह कुट्रातोग फरीसी शुगा l
\v 6 दंङ खुशी बारे गेह कोग ता कलीसिया सताईचा दू,व्यवस्थाऊ धर्मिकताऊ बारे गेह कोग ता निर्दोष तोइगा l
\v 7 पर अंऊ गप्पारे गिऊ रूठे ऊ थलजि तोई,दोरे ऐ गेह घेंङा बि मसीहऊ कारणे हानि समझेगी केरिगा l
\v 8 पर गेह घेंङे प्रभु मसीह यीशु पहचानो उतमता कारणे भत्ते गप्पो हानि समझेचातोग l अंऊ दि कारणे गेह घेंङे भत्ते चीजा दू हानि उठाइतिगा,दंङ दोरे कूड़ा समझेचातोगा,आदिरिंङ गेह मसीह मसीहबि प्रताप खोखपोग l
\v 9 दंङ दोरिंङ ऐ खोखसोग; माह कि घेंङे दू धार्मिकतारंङ साथे,अंऊ व्यवस्थारंङ साथे तोत, पर दू धार्मिकतारंङ साथे अंऊ मसीह टोइची विशवास लचिहम करण तोत,परमेश्वरो दोरची विशवास लचिहरंङ साथे खोखसिरि;
\v 10 ताकि गेह दोऊ ऐ दोतु षिङी इबिम सामर्थ ला दोरंङ दाते दुखारंङ सहभागी शुबिम ला ञेरिगा, दोऊ सिबिम समानता ला खोखपोग l
\v 11 दंङ कि गेह अंऊ ला रीति साथे सिऊ दोतु बिचंङ षिङी इबिमी तचे तरपोग l
\s निशानों हका जरका रंड्री
\p
\v 12 दंङ दि मतलब मशु कि गेह खोखशी कहरिगा,या सिद्ध शुचि इलिगा;पर दू चीज चुमजिम थलजि जरका रें,अचा यवातोग अतु थलजि मसीह यीशु गेह चुमझाते l
\v 13 हे भाईरे,गिऊ भावना दि माह कि गेह चुमसा इलजि तोहतोग; पर सिर्फ़ दि इच्चा कम लजाहतोग कि अंऊ गप्पारे थलेची केह्षा इलजि तोत दोरे पेह्षा ते,तुंखा अंजी गप्पा दू हखा बड़ेकी ते,
\v 14 दंङ निशानों ह्खा जरका रंड्रा अचा यवातोग,ताकि दू इनाम खोखपोग अतु थलजि परमेश्वरे गेहबी मसीह यीशुरिंङ तोरिंङ बुलाइसि तोद l
\v 15 दंङ हेन्दु बिचंङ अंयो ला सिद्ध तोरे,दि विचार तानि, दंङ अंऊ गप्पारिंङ केहतु भलाई ऊई ऐ विचार शुईन ता परमेश्वर दोबी ला केहतु टोइची प्रगट लेह केहउतो l
\v 16 ध्या लेह अंऊर तचे ञेर पिचातोनि,दोऊ ऐ हिसाबे जोइनि l
\p
\v 17 हे न्वारे,केरे भत्ते मिलेकी ते गिऊ ठ्रोह चाल जोइनि,दंङ दोरे सेहशी तानि अंऊ दि रीति टोइची ज़ोवातोरे अतु उदाहरण केहची ञेतु दोर खोखपातोनि;
\v 18 छना कुचे महसेर ध्या ठ्रोह चाल जोवातोरे अतु चर्चा गे घेंङे केतंङ साथे घड़ी,घड़ी लहसी तोद,दंङ हेन्तेग ला क्रपिचि ते कुट्रातोग कि दोरे एनातु चाल चलनरंङ साथे मसीह क्रुसो बैरी तोरे l
\v 19 दंङ दोतु अन्त विनाशो तोत,दोतु ईश्वर खोखटू तोह, दोरे एनो गप्पारिंङ घमण्ड लजाहतोरे,दंङ धरतिऊ चीजो टोइची सेहम लगाई बंङज़ातोरे l
\v 20 पर हेन्दु स्वदेशो सर्गो टोइची तोत,दंङ हेनर इच्चा उद्धारकर्ताऊ प्रभु यीशु मसीह दोरे अपिमी अम खंड्री लेहकी तोनि l
\v 21 दंङ दू ऐनो शक्तिऊ दू प्रभावो हिसाबे अतु दोरची दोरे भत्ते चीज़ातु ऐनो वश लेह तरचा,हेन्दु दीन-हीन फुको रूप लेहकी ते,एनो महिमाऊ फ़ुक अनुकूल बड़ेगी केहऊतो l
\c 4
\p
\v 1 ध्या लेह गिऊ प्यारे न्वारे,अंऊदिरंङ गिऊ सेहम लेहकी बंङज़ा,अंऊ गिऊ खुशी ऐ मुकुट शोतो,हे प्यारे न्वारे,प्रभुरिंङ दि पाठी खड़े बंङजोंई l
\s व्यवहारिक निर्देश
\p
\v 2 गेह यूओदियाबि ला समझचा और सुन्तुखे ला भी सम्झाचा कि दोरे प्रभुरिंङ इच्चा सेहम बंङजोरे l
\v 3 हे सच्चे सहकर्मी,गेह कनिंङ साथे ला विनती लजाहतग कि का दू मेचमीह्तु सहयता लोह,छना कुचे दोचि गेरंङ साथे सुसमाचार फेलाचिमी ऐ गिऊ ऊई साथीरंङ साथे मेहनत लहरी,दोतु मिन जीवनो किताबरिङ चेहसी तोद l
\p
\v 4 प्रभुरिंङ सदा खुश बंङजोंई;गेह यचाह कुट्रातग,खुश बंङज़ुई,
\v 5 दंङ केहतु कोमलता भत्ते मीह्तु टोइची प्रगट शोतो,प्रभु कछंङ तोत l
\v 6 अंऊ गप्पातु ला चिंद थालंही,पर हर इच्च गप्पारिङ केहतु प्रार्थना ऐ विनतीउ द्वारा धन्यवादरङ साथे परमेश्वरो तुईजी हाज़िर लेह केहऊरे l
\v 7 दंङ परमेश्वरो शान्ति अंऊ भत्ते समझ बे परे तोत,केहतु सेहम ऐ केहतु विचार मसीह यीशुरिंङ सोटेगे तहउतो l
\v 8 ध्या लेह,हे न्वारे,अंऊ-अंऊ गप्पारे हेले तोरे,दंङ अंऊ-अंऊ गप्पारे आदरो जोगे तोरे,अंऊ-अंऊ गप्पारे ठीक तोरे,अंऊ- अंऊ गप्पारे पवित्र तोरे,अंऊ-अंऊ गप्पारे मनोहर तोरे,दंङ अंऊ-अंऊ गप्पारे मनभावनी तोरे छना कुचे अंऊ ला दि तरीफो गप्पारे तोरे दोतु टोइची ध्यान तवाह लंही l
\v 9 दंङ अंऊ गप्पारे केहची गिऊ दोरची सीखेकेसी,ग्रहण लहरि,दंङ रेड्रोनि दंङ गिऊ दोर खड्रीण दोऊ ऐ पालन लवाह लंही,दोहथर परमेश्वर अंऊ शक्तिशाली तोत केतंङ साथे बंङज़ोदो l
\s दानो थ्ल्ज़ी धन्यबाद
\p
\v 10 गेह प्रभुरिंङ महस खुश तोतोग कि हेन्ते धोंण ध्याड़ो थल केहतु चिंद गिऊ बारे यचाह शुचि तोत,तुई केतिंङ शुरू अतिरिंङ तोई ला पर केतिंङ मोका माह खोखसिरी l
\v 11 दंङ दि माशू कि गेह घेंङौ कमीऊ बजह दि कुट्रातग,छना कुचे गे घेंङे दि सीखेसी तोत कि अंऊ दशारिंङ तोग;दोरिंङ ऐ खुश बंङज़ोग l
\v 12 दंङ गेह दीन शुबी ला ञेचातग और बड़ेकपी ला ञेचातग;हर इच्चा गप्पा ऐ भत्ते दशारिंङ गेह घेंङे तृप्त शुबी,योंइं ब्न्गज़ी, और बड़ेगी ऐ घटेगी सीखेगातग l
\v 13 अंऊ गेहबी सामर्थ रंड्रा दोरिंङ गेह भत्ते धिर ले तरचातोग l
\p
\v 14 दंङ तांला केहची रूठे लहरिन कि गिऊ कलेशरिंङ गिऊ सहभागी शुइनी,
\v 15 हे फिलिपियो,केहची केनचि ला ञेचातोनि कि सुसमाचार प्रचारो शुरुआतङ,अपेल गेह मकिदुनियारीङ ज़ि अचा इलेग,दंङ केरे छोड़ेगी केट्रा ऊई अरिया मण्डली लेन,देन रंड्रीमी बारे गिऊ सहयता लहरिl
\v 16 दंङ दि पाठी अंऊ मुक्का गेह थिस्सलुनीके तोइगा,दोहथर ला केहची गिऊ कमी पूरा लहचिमी थलजि इच्चा फेरा छि झुठ फेरा छा चरसी तोई l
\v 17 दंङ दि मशु कि गेह दान जुंज़ातोग पर गेह ध्या ठ्रोह फल जुंज़ातोग अंऊ केहतु थलजि बड़ेकपा लोहतो l
\v 18 गिऊ दोर भत्ते धिर तोद पर महस पाठी ला तोह;अंऊ चीजारे केहची इपफ्रुदितुसो गुट्री दोरची चरसी तोई,दू खोखसी गेह तृप्त शुचि इलिगा,दू ता सुखदायक वास,ग्रहण लहचिम जोगे बलिदान तोत,अंऊ परमेश्वरबि रूठे चेहसा l
\v 19 गिऊ परमेशवरबि ला ऐनो दू धनीऊ हिसाबे अंऊ महिमा रंङ मसीह यीशुरिंङ तोत,केहतु भत्ते इच्छा पूरा लोहतो l
\v 20 दंङ हेन्दु परमेश्वर बाहऊ महिमा युगानयुग शुवा लोहतो lअमीन l
\s अंतिम नमस्कार
\p
\v 21 दंङ हर इच्चा पवित्र मीह बि अंऊ यीशु मसीहरिंङ तोरे नमस्कार कुई,अंऊ न्वा गेरंङ साथे तोतोर केतिंङ नमस्कार कुट्रातोरे l
\v 22 भत्ते पवित्र मीहरे,खास लेह अंऊ केसरो खानदानो तोरे,केतिंङ ला नमस्कार कुट्रातोरे l
\v 23 दंङ हेन्दु प्रभु मसीहऊ अनुग्रह केहतु आत्मारंङ साथे बंङज़ोतो l
