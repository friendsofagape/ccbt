\id 1TH 1 THESSALONIANS LAHULI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h 1 थिस्सलुनीकियों
\toc1 1 थिस्सलुनीकियों
\toc2 1 थिस्सलुनीकियों
\mt1 1THESSALONIANS
\mt1 1 थिस्सलुनीकियों
\imt भूमिका
\io1 रोमी सम्राज्य रिङ मह्स प्रांत रे तोई दोटू बिचंङ ज़ि मकिदुनिया ला इच्चा तोई और थिस्लुनिके नगर दोउ राजधानी तोईl फिल्प्पी नगर ज़ि अंज़ा थल पोलुसे देहर इच्छा कलिसियों स्थापना लह्सी तहरे l देहर ला यहूदी तू दुवरा दोतू बिरोध शुरू शुचे इल्ज़ी तोई, आँऊँ गैर यहूदी तू दोर पोलुसो मसीह संदेशो प्रसार रंङ साते रोषा तोई, छना कुई सा ता दिहरे गैर यहूदी-यहूदी धर्म रिङ रूचि तच्तेरl दंङ पोलुस बी थिस्लुनिके केट्रा अपि लेहती और दू बिरियाऊ हका अचा इली l
\io1 दू दोतु विश्वास ए दाहो समाचारों थ्ल्ज़ी धन्यबाद लहजा l दू दोतींङ एनो जीवनों हिद दिलाचा आँऊँ दोई दोतंङ साते बिताची तोई l दंङ दू मसिहू यह्चा अपिमी बारे सवालों ज़ुबाव रंड्रा आँऊँ दी कलीसिया रिङ खड़े शुची तोई l मसिहू यह्चा अपि अपेल शोतो? पोलुस दी अवसरङ दोतींङ दी हिद दिलाचा की दू सिथिति रिङ अपेल तचे केह्ची मसिहू यह्चा अपिमी आशा तचाताई, चुपे एनो कम लोहू l
\iot रूप -रेखा
\io1 भूमिका 1:1
\io1 धन्यबाद ए स्तुति 1:2-3:13
\io1 मसिह व्यवहारों सम्भ्न्दी उपदेश 4:1-12
\io1 मसीहऊ यह्चा अपिमी बारे शिक्षा 4:13-5:11
\io1 अंतिम उपदेश 5:12-22
\io1 उपसंहार 5:23-28
\c 1
\s अभिवादन
\p
\v 1 पोलुस ऐ सिलवानुस तीमुथियुस दोरची थिस्लुनिकियोदु कलीसियादू मिनदा, अंऊ परमेश्वर बाह प्रभु यीशु मसीहरिंङ तोत: अनुग्रह ऐ शान्ति खोखसा लोहतो l
\s थिस्लुनिकितु विश्वास
\p
\v 2 दंङ ञेर हेन्दु प्रार्थनारि केतिंङ हिद लवाहतोनी हमेशा केर भत्ते दू बारे परमेश्वरो धन्यवाद लचाहतोनि,
\v 3 दंङ घेंङौ परमेश्वरो ऐ बाहऊ तुईजी केहतु विशवासो कम, दाऊ मेहनत, हेन्दु प्रभु यीशु मसीहरिंङ आशाऊ धीरता लगातार हिद लवाहतोनि l
\v 4 हे न्वारे,परमेश्वरो प्यारे मीहरे ञेचि ञेचातोनि कि केरे अंङषी शुई l
\v 5 छना कुचे हेन्दु सुसमाचार केहतु कछंङ सिर्फ़ संग मत पर सामर्थ पवित्र आत्मारिंङ, मोड़े हेले रंङ साथे पिचि तोत l छना केहची ञेचातोनि कि ञेर केहतु थलजि केहतु बिचंङ छना बड़ेकि इलांई l
\v 6 दंङ देर मोड़े कलेशरिंङ, पवित्र आत्माऊ खुशीरिंङ साथे, वचन मनेकी ते ञेतु ऐ प्रभु ठ्रोह चाल ज़ोई l
\v 7 दंङ देर तचे कि मकिदुनिया अखयाऊ भत्ते विश्वासीयोदू थलजि केर मोड़े बड़ेतिनि l
\v 8 छना कुचे केहतु दोरची माह सिर्फ़ मकिदुनिया अखयारिंङ प्रभु वचन सुनाईगी केहरी पर केहतु विश्वास अंऊ परमेश्वरो टोइची तोह हर ठहारिंङ दोऊ गप्पा फेलागी इसिह तोद कि ञेतिंङ कुट्रीमी जरूरत माह l
\v 9 छना कुचे दोचि ऐनाचि ऐ ञेतु कांड्रातेरे कि केहतु कछंङ ञेतु अपि छना शुई दंङ केरे छना मूर्तिदू दोरची परमेश्वरो हखा किरचिमी लंही ताकि षिङी ऐ सच्चे परमेश्वरो सेवा लंही,
\v 10 दंङ दोऊ योह स्वर्ग दोरची अपिमी अम खंड्रा बंङज़ोई अपि दोई सिऊ दोतु बिचंङ षिङमी लंही, छना कुचे यीशु, अंऊ हेनदिंङ अंजा दू रोहष रंङ साथे बचाईचा l
\c 2
\s पोलुसो प्रचारो कम
\p
\v 1 हे न्वारे,केहची केनाचि ऐ ञेचातोनि कि ञेतु केहतु कछंङ अपि व्यर्थ माह शुई l
\v 2 पर केहची केनाचिह ऐ ञेचातोनि कि मुण्डारिंङ फिलिप्पीरिंङ दुःख उठाइति ऐ कष्ट सहन लचिह पर माह हेन्दु परमेश्वरो हेनदिंङ धंया ठ्रोह यवाह रंई कि हेनर परमेश्वरो सुसमाचार भरी विरोध शुचि पर ला केतिंङ सुनाईपोरे l
\v 3 छ्ना कुचे ञेतु उपदेश माह भ्रम साथे तोद, माह अशुद्तारंङ साथे माह, छल रंङ साथे तोद;
\v 4 पर छना परमेश्वरे हेनर दिऊ जोगे ठहराईगी ते सुसमाचार सोपेति, हेन्जी ध्वाए ऐ लचाहतोनि, दंङ दिरिंङ मीहरे मशुरे, पर परमेश्वरो अंऊ हेन्दु सेहमारे जांचेचा खुश लचाहतोरे l
\v 5 छना कुचे केहची ञेचातोनि कि हेनर माह ता अपेहला चापलूसीऊ गप्पारे माह ऐ लोभो थल्जी छहा गप्पा लचाहतोनि, दंङ माह लालचो थलजि बहाना लचाहतेर, परमेश्वरो गवाह तोरे;
\v 6 छना कुचे हेनर मसीह प्रेरित शुबिमी कारणे केहतु टोइची कुर केचिह तरचातोनि, तोभी ञेचि मीहतु दोरची, आदर माह जुंज़ातोनि, माह केहतु दोरची, माह ऊई अतुआ दोरची l
\v 7 पर छना याह ऐनो कटुतु पालन, पोषण लचाह, ध्वाए ऐ ञेचि ला केहतु लालसा लचिह बंङजते कोमलता कांहषी तोद l
\v 8 दंङ ध्वाए ऐ ञेर केहतु लालसा लचिह ते, माह सिर्फ़ परमेश्वरो सुसमाचार टोइची ऐनातु, ऐनातु प्राण ला केतिंङ रंड्री तेयार तोइरे, ध्या लेह कि केरे ञेतु प्यारे शुचि इलिनी l
\p
\v 9 छना कुचे, हे न्वारे, केरे ञेतु मेहनत ऐ कष्ट हिद तचाह तोनि; ञेचि ध्या लेह रात दिन कम धन्धा लचिह ते केहतु बिचंङ परमेश्वरो सुसमाचारो प्रचार लहरीन कि केहतु बिचंङ अतुआ टोइची भार शुबी मेस l
\v 10 दंङ केनर ऐ गवाह शुई, दंङ परमेश्वरो ला गवाह तोद कि केहतु विश्वासीयोदू बिचंङ ञेतु व्यवहार छना पवित्र ऐ धार्मिक निर्दोष बंङज़िरी l
\v 11 दंङ केहची ञेचातोनि कि छना बाह ऐनो कटुतंङ साथे व्यवहार लचाह ध्वाए ऐ ञेचिह ला केहतु बिचंङ हर इच्चाबि उपदेश लचाह, शान्ति रांड्रा समझाचातोनि l
\v 12 कि केहतु चाल चलन परमेश्वरो जोगे शोतो, अंऊ केतिंङ ऐनो राज्य ऐ महिमारिंङ हमेशा बुलाईचा तोद l
\p
\v 13 ध्या लेह ला परमेश्वरो धन्यवाद लचाहतोनि कि अंऊ मुक्का हेन्दु दोरची परमेश्वरो सुसमाचार वचन केहतु कछंङ पिचि तोई, केहची दोबी मीहतु माशु पर परमेश्वरो वचन समझेगी हेले दि ध्याए शुह कुचे ग्रहण ल्हरिन; दंङ दू केरे विश्वासीदू बिचंङ अंऊ विशवास तचाहतोनि प्रभावशील तोद l
\v 14 ध्या लेह केरे,हे न्वारे, परमेश्वरो दू कलीसियाओ ठ्रोह चाल जोजि लेहतिरे अंऊ यहूदियारिंङ मसीह यीशुरिंङ तोरे, छना कुचे केहची ला केनातु मीहतु दोरची ध्वाए ऐ दुःख खोखसिरी छना दोतिंङ यहुदियोतु दोरची खोखसा तोई l
\v 15 दंङ अंऊ दोचि प्रभु यीशु बि ऐ भविष्य वक्ताबि ला सचिह चरतिर ऐ ञेरे ला सताईतिर, दंङ परमेश्वर दोतंङ साथे खुश माह दोरे भत्ते मीहतु ला विरोध लचाहतोरे l
\v 16 दंङ दोरे ऊईजातितु दोतंङ साथे ऐनातु पापो हिसाब रमोर; पर दोतु टोइची परमेश्वरो बेदअंजी रोहष पिचि तोद l
\s कलीसिया रंङ साते दोइमी आशा
\p
\v 17 हे न्वारे, अंऊ मुक्का हेनर थोड़े टेमो थलजि, सेहमरिंङ मशु पर प्रगटरि केतंङ साथे शतह शुचि इलजि तोनि तो ञेचि मोड़े लालसारंङ साथे केहतु मोद खंड्रीमी थलजि ऊई ला महस मेहनत ल्हरिन l
\v 18 ध्या लेह ञेचि गेह पोलुस इच्चा बार माशु पर झुट बार केहतु कछंङ अपि जुंज़ातोग, पर शेताने ञेरे रोकेगी मरति l
\v 19 भला हेन्दु आशा माह खुशी माह बड़ाईऊ मुकुट छि शु? छि हेन्दु प्रभु यीशु सम्मुख दोऊ अपिमी टेमारि केरे ऐ शोनिह माह l
\v 20 ञेतु बड़ाई ऐ आनन्द केरे ऐ शुई l
\c 3
\s तीमुथियुस बी चरचि
\p
\v 1 ध्या लेह अंऊ मुक्का ञेतु दोरची ञेचिह जकिह मरतिन, तो ञेचिह दि ठहराईतिन कि ऐथेन्स इच्चा ऐ बंङज़ि ठीक समझेतिगा,
\v 2 दंङ ञेचिह तीमुथियुसबि, अंऊ मसीह सुसमाचाररि ञेतु न्वा ऐ परमेश्वरो सेवक तोद ध्या लेह चरचदोर कि दू केतिंङ खड़े लोहतो केहतु विश्वासो बारे केतिंङ समझापोदो,
\v 3 कि अरिया दि कलेशो दू कारणों डगमगाइगी इबि मेस l छना कुचे केचिह केनाचि ञेचातोनि कि ञेरे दीतु हे थलजि ठहराइसि शुनिह l
\v 4 छना कुचे मुण्डो मुक्का रि ञेरे केहतु दोर तोईनिह तो केतंङ साथे कुट्रा लचाहतोनि कि ञेतिंङ कलेश उठाइति पड़ेपोदो, दंङ धंया ऐ शुचि तोह, छना कि केहची ञेचा ला तोनि l
\v 5 दंङ दि कारणे अंऊ मुक्का गिऊ दोरची ऊई जकिह मरतिगा, तोह केहतु विश्वासो हाल ञेचिमी थलजि चरचादेर, कि ध्या शुबी मेस कि परीक्षा लचाह दोचि केहतु परीक्षा लोहतो, दंङ ञेतु मेहनत व्यर्थ शुचि योतो l
\s तीमुथियुस दोरर्ची सुसमाचार खोक्सी
\p
\v 6 पर हेन्ते तीमुथियुस, अंऊ केहतु कछंङचि ञेतु दोर अंजी तोद, केहतु विश्वास ऐ दाऊ सुसमाचार सुनाईति दि गप्पा ला सुनाईति कि केर सदा दाह रंङ साथे ञेतिंङ हिद लचाहतोनि, और हेन्दी खंड्रीमी हिटी श्वात ध्वाय, ञेतिंङ ला केरे खंड्रीमी थलजि l
\v 7 ध्या लेह हे न्वारे, ञेचि हेन्दु भत्ते दुःख ऐ क्लेशारिंङ केहतु विशवासरंङ साथे केहतु बारे शान्ति खोखसिरी l
\v 8 छना कुचे हेन्तेग केरे प्रभुरिंङ खड़े बंङज़ोई ता हेनर षिङी तोनि l
\v 9 दंङ छना खुशी ञेतिंङ केहतु करणे परमेश्वरो तुईची तोनि, दोऊ बदलाचि केहतु बारे ञेर अंऊ रीतिरंङ साथे परमेश्वरो धन्यवाद लोहनी?
\v 10 दंङ ञेर रात दिन महस ऐ प्रार्थना लवाह लचाहतोनि कि केहतु मोल खमोरे ऐ केहतु विशवासो कमी पूरा लोहरे l
\p
\v 11 हेन्तेग हेन्दु परमेश्वरो ऐ बाह ऐने ऐ हेन्दु प्रभु यीशु, केहतु दोर अपिमी ञेतु अगुवाई लोहतो;
\v 12 दंङ प्रभु ध्या ऐ लोहतो कि छना ञेर केतंङ साथे दाह तचाहतोनि, ध्वाए ऐ केहतु दाह ला केनातु बिचंङ ऐ भत्ते मीहतंङ साथे बड़ेके तोनि,और उन्नति ला लोहवा लंही,
\v 13 ताकि दू केहतु सेहम ध्या ठ्रोह खड़े लोहतो कि अंऊ मुक्का हेन्दु प्रभु यीशु ऐनो भत्ते पवित्र मीहतंङ साथे अपतो, ता दोरे हेन्दु परमेश्वर ऐ बाह तुईजी पवित्रतारिंङ निर्दोष ठहरेसोतो l
\c 4
\s जीवन दू शु आँऊँ परमेश्वर बी खुश लोह्तो
\p
\v 1 ध्या लेह हे न्वारे, ञेर केतंङ साथे विनती लचाहतोनि केतिंङ प्रभु यीशुरिंङ समझाचातोंई कि छना केहची ञेर बे जोगे चाल ज़ोई परमेश्वराबि खुश लचिह सीखेसी तोद, छना केर जोआतोनि ला ध्वाए ऐ ऊई ला तुखा शुई l
\v 2 छना कुचे केहची ञेचातोनि कि ञेचि प्रभु यीशु दोरची केतिंङ अंऊ, अंऊ दू आज्ञा पिपि लहरिनी l
\v 3 छना कुचे परमेश्वरो इच्छा दि तो कि केर पवित्र बड़ेकतोनि: छना कुचे कुकम रंङ साथे बचेगी बंङज़ुई,
\v 4 दंङ केहतु बिचंङ हर इच्चा पवित्रता ऐ आदर साथे केनातु मेचा प्राप्त लंही ञेतेनी,
\v 5 दंङ दि कम अभिलाषा रंङ साथे मशु, दंङ माह दू जातितु बराबर अंऊ परमेश्वराबि माह ञेचातोर,
\v 6 कि दि गप्पारि अरिला केनातु न्वारे ति ठगेतोनि था, माह दोऊ टोइची दाब चलाईतोनि, छना कुचे प्रभु दि भत्ते गप्पो पलटा लेपचा दू शुह; छना कि ञेचि मुण्डो रि ऐ केतंङ साथे कुहषी ऐ ला तोह l
\v 7 छना कुचे परमेश्वरे हेन्दिङ अशुद शुबिमी थलजि, माशु पर पवित्र शुबिमी थलजि बुलाईसि शुह l
\v 8 दंङ दि कारणे अंऊ दिबि तुच्छ ञेचा, अंऊ ऐनो पवित्र आत्मा केतिंङ रांड्रा l
\p
\v 9 दंङ भाईचाराऊ दाहऊ बारे दि जरूरी मशु कि गेह केहतु कछंङ छा चेओगा,छना कुचे केनातु बिचंङ दा तंही केहची केनाचि ऐ परमेश्वरो दोरची सीखेसी तोद;
\v 10 दंङ भत्ते मकिदुनिया भत्ते भाईचारा साथे ध्या ऐ लचाह तोनि, पर हे न्वारे ञेर केतिंङ समझाचातोनि कि ऊई ला बडेकी इलांई,
\v 11 दंङ छना ञेचि केतिंङ आज्ञा रांहषी तोद, ध्वाए हे चुपचाप बंङज़ि केनातु,केनातु कम काज लचिह कमाईचिमी प्रयास लंही,
\v 12 ताकि दहकते दोतु दोरची आदर खोक्पोई,दंङ केतिंङ अंऊ चीजो घटी शुबी मेस l
\s यीशु यह्चा अपी
\p
\v 13 हे न्वारे ञेचि माहञेचातोनि कि केर दोतु बारे अंऊ ईम लचाहतोरे,अज्ञानी बंङजुई,ध्या शुबी मेस कि केर ऊईदू बराबर शोक लंही अतिंङ आशा मत l
\v 14 छना कुचे ञेचि विशवास लचाहतोनि कि यीशु सिए ऐ धोहथर षिङी ला अचिरी, तोह ध्वाए ऐ परमेश्वर दोतिंङ ला अंऊ यीशुरिंङ ईमरिंङ अचा इलिरे दोरंङ साथे रेंजा अपतो l
\v 15 छना कुचे हेनर प्रभु वचनो हिसाबे केतंङ साथे दि कुट्रातोनि कि हेनर अंऊ षिङी तोनी प्रभु अन्दा तचेक बचेगी बंङजोरे,ईमरिंङ इसिह दोतु दोरची अपेला तुखा माह बड़ेपोनि l
\v 16 छना कुचे प्रभु ऐने हे सर्गो दोरची तकसोतो; दू टेमरिङ ललकार प्रधान दूतो संग थकपोनि,परमेश्वरो तुरही ला संग थकपोनि अंऊ मसीहरिंङ सिए तोइरे, दोरे पहलारि षिङी अचिरे l
\v 17 दंङ हेनर अंऊ षिङी बंङजोरे दोता साथे डुह रि दोरंङ साथे अचा योई दंङ हमेशा प्रभु रंङ साथे बंङज़ोई l
\v 18 दि पाठी दि गप्पारंङ साथे इच्चा अईच्चाबि शान्ति रमा लंही l
\c 5
\s यह्चा अपिमी थाल्ज़ी तेयार बंङज़ि
\p
\v 1 पर हे न्वारे दिऊ प्रयोजन माह कि समयो ऐ कालो बारे केहतु कछंङ छा चेहसी केहऊरे l
\v 2 छना केहची केनाची ठीक ञेचातोनि कि छना रातरिङ चोर अपा ध्वाए ऐ प्रभु ध्याडा अंजा शुह l
\v 3 दंङ अंऊ मीहची कुट्रा शोरे,’’कुशल तोनि,छ्ल्ल भेद भाव माह,तोह दोतु टोइची इच्चा- इच्चा विनाशो अचा अपतो छना खोख्टुग मेचिमी टेहषी;दंङ दोरे अंऊ रीतिरंङ साथे बचेपोरे माह l
\v 4 पर हे न्वारे,केहरे ता हंयार माह तोनि कि दू ध्याडा केहतु टोइची चोरो बराबर अचा अपतो l
\v 5 छना कुचे केर भत्ते छंङीऊ कटुरे शुई हेनर माह रातो शुनि, माह हन्यार शुनि l
\v 6 ध्या लेह ऊईदू बराबर इमरि था बंङजिनी, पर चेहकी ऐ सावधान बंङजिनी l
\v 7 छना कुचे अंऊ दोचि ईम लचाहतोरे दोरे रातरि ऐ ईम लचाहतोरे,अंऊ मतवाले श्वातोरे, दोरे रातो ऐ मतवाले श्वातोरे l
\v 8 पर हेनर अंऊ निहरो शुनि विशवास प्रेमो झिलम लेहकी उद्धारो आशाऊ चोकसा लेह्की सावधान तोई l
\v 9 छना कुचे परमेश्वर हेनर रोहषो थलजि माशु पर ध्या लेह ठहराईसि शु कि हेनर हेन्दु प्रभु यीशु मसीह दोरची उद्धार प्राप्त लोहनि l
\v 10 दंङ दू हेन्दु थलजि दि कारण सिरि कि हेनर चेहकी तोंई चाहे ईमरिंङ तोंई,भत्ते मिलेकी ते दोरंङ साथे षिङमोनि l
\v 11 दि कारणे इच्चे अईच्चा शक्ति रांई दंङ इच्चा अईच्चा तरक्की कारण बडेकतुनि,छना कि केहची लवाह ला लचाहतोनि l
\s कलीसिया बी उपदेश
\p
\v 12 हे न्वारे, हेनर केतंङ साथे विनती लचाहतोनि कि अंऊ केहतु बिचंङ मेहनत लचाहतोरे, दंङ प्रभुरिंङ केहतु अगुवे शुरे,केतिंङ शिक्षा रांड्रातोरे,दोतु समान लंही l
\v 13 दंङ दोतु कमो कारणे दाहरंङ साथे दोति महस ऐ आदरो जोगे समझेतोनिlकेनातु बिचंङ मेल मिलाप साथे बंङज़ोनि l
\v 14 हे न्वारे,ञेरे केतिंङ समझाचातोनि कि अंऊ ठीक चाल जोज़ातोर,दोरे समझातोनि याहब रांई कमज़ोर दोतु सहायता लंही,भत्ते दू हखा सहनशीलता कंनडू l
\v 15 सावधान!अरिला अतंङ साथे ला बुराई बदलारिंङ बुराई थालंही पर हमेशा भलाई लचिहम थलजि बंङज़ेनि,केनातु बिचंङ ऐ भत्तेतंङ साथे ला भलाईऊ ऐ कोशिश लंही l
\v 16 सदा खुश बंङज़ोनि l
\v 17 निरंतर प्रार्थनारिंङ बंङज़ा लंही l
\v 18 हर गप्पारिंङ धन्यवाद लंही;छना कुचे केहतु थलजि मसीह यीशुरिंङ परमेश्वरो दि ऐ इच्छा तोद l
\v 19 दंङ आत्माबि बुझातिनि था l
\v 20 भविष्यवाणी योदू तुच्छ थाचेतोई l
\v 21 भत्ते गप्पारे परखेतोनि;अंऊ अच्छी रूठे तोद,दू चुमज़ा बंङज़ुई l
\v 22 दंङ भत्ते पाठी बुराईरंङ साथे बचेगी बंङजोनि l
\s अर्शिबाद
\p
\v 23 शान्तिऊ परमेश्वर ऐने ऐ केतिंङ पुरे रीतिरंङ साथे पवित्र लोहतो;केहतु आत्मा प्राण फ़ुक हेन्दु प्रभु यीशु मसीह अन्दा तचे भत्ते निर्दोष बंङजोरे l
\v 24 दंङ केहतु बुलाचा दू सच्चा शु,दंङ दू ध्या ऐ लोहतो l
\v 25 हे न्वारे ञेतु थलजि प्रार्थना लंही l
\v 26 दंङ भत्ते न्वातिङ पवित्र चुम्बनरंङ साथे नमस्कार लंही l
\v 27 गेह केतिंङ प्रभु कसम रांड्रातोग कि दि पत्री भत्ते न्वारेतिंङ पड़ेगी ते सुनातोनि l
\v 28 हेन्दु प्रभु यीशु मसीह अनुग्रह केहतु टोइची शुवाह लोहतो l
