\id HEB HEBREWS LAHULI Bible
\ide UTF-8
\rem Copyright Information: Creative Commons Attribution-ShareAlike 4.0 License
\h इब्रानियों
\toc1 इब्रानियों
\toc2 इब्रानियों
\mt1 HEBREWS
\mt1 इब्रानियों
\imt भूमिका
\io1 इब्रानियों मिन्दू पत्री मसीही तू इह झुण्ड बी चेसी तरे, आँऊँ बड़ेक्चा बिरोधो बजह ज़ि एनो मसीही विश्वास केचे केट्री मी तोई l लेखक दोतींङ दोतु विश्वासङ बणेके बंङज़ि मी थ्ल्ज़ी उत्साहित लहजा,दू दी कुट्रा की यीशु मसीह ए परमेश्वरो वास्तविक ए अंतिम प्रकाशन शु l धियाँ लेह मुका दू श्रुमु सच्चाई तु टोइची जोर रंड्रा:(1)यीशु ऐ परमेश्वरो योह श, अची दुःख उठाचा बाहू सच्चे आज्ञाकरिता सिखेक्ति l परमेश्वरो योहो रूपङ यीशु पुराना नियमो भविष्यद्वाक्ता, स्वर्गदूत,ए मूसो दोरची ला श्रेष्ठ शु l (2) यीशु परमेश्वरो दोरची अनंत कालो महायाजक घोषित लह्सी शु, पुराना नियमो महायाज़को दोरची श्रेष्ठ l(3) यीशु दोरची विश्वासी पाप,बेहद,ए मोंत ज़ि बचातिरे;और यीशु महायाज़को रूपङ सच्चे उद्धार रंड्राl
\io1 इस्राएली इतिहासों प्रसिद्ध मिह ज़ि विश्वासों उदाहरण प्रगट लहता, (अध्याय 11 ) लेखक एनो पड़ेकचा दोतींङ विश्वासङ बणेके बंङजिमी थ्ल्ज़ी निवेदन लहजा, और दू 12 वे अध्याय रिङ एनो पड़ेकचा दोतींङ विश्वासङ बणेके बंङजिमी थ्ल्ज़ी निवेदन लहजा की अंत तचे विश्वासङ बणेके बंङजू और एनो टिरा यीशु हका लाहीं, दी पत्री सलाह ए चेतावनी दोरची ख़त्म शुआ l
\iot रूप -रेखा
\io1 भूमिका : मसीह, परमेश्वरो पुरे प्रकाशन 1:1-3
\io1 मसीह, स्वर्गदूतो दोरची ला श्रेष्ठ 1:4-2:18
\io1 मसीह,मूसा ए यहोशु दोरची ला श्रेष्ठ 3:1-4 :13
\io1 मसिहू याज़क पदों श्रेष्ठता 4:14-7:28
\io1 मसिऊ वाचो श्रेष्ठता 8:1-9:28
\io1 मसीहउ बलिदानों श्रेष्ठता 10:1-39
\io1 विश्वासों श्रेष्ठता 11:1-12:29
\io1 अंतिम उपदेश ए उपसंहार 13:1-25
\c 1
\s परमेश्वरो वचन, योहू दोरची
\p
\v 1 तुई युगारिङ परमेश्वरे बाह मेमेतु दोरची थोड़े-थोड़े लेह भांति -भांति बे भविष्यवक्तातु दोरची गप्पा लोह l
\v 2 दंङ दि अन्तिम ध्याडारि हेन्दंङ योह दोरची गप्पा लहरी अपि दोई भत्ते चीजो वारिस ठहराति दोऊ ऐ दोरची दोई भत्ते संसारो रचना लेह केहरी l
\v 3 दोई दोऊ महिमा छंङी दोऊ तत्वो छाप तोह, भत्ते चिजातु ऐनो साम्र्थो वचन दोरची सोटेक्चा l दू पाप तिङ शुल्ज़े रहंगी ठारीरिङ महामहिमो सुचंङ हाचि बंङज़ा इली;
\v 4 दंङ स्वर्गदूतो दोरची धोंण ऐ उतम ठहरेसिरि,अंयो दोई दोतङ बे मोड़े पदों वारिस शुचि उतम मिन खोखसिरी l
\s परमेश्वर ए योहु श्रेष्ठता
\p
\v 5 छना कुचे स्वर्गदूतातु बिचंङ दोई अपेहल अतङ साथे कुई,‘’कांह गिऊ योह शुना,तोग कांह गिऊ दोरची पैदा शुचा?’’ दंङ यचाह दि,‘’गेह दोऊ बाह शोगाह और दू गियु योह शोतो?”
\v 6 दंङ अंऊ मुक्का मोड़े कटु बि संसाररिङ यचाह हफ़ा,दंङ कुट्रा,‘’परमेश्वरे भत्ते स्वर्गदूत दोबी फ्यग लोहरे l’’
\v 7 दंङ स्वर्गदूतातु बारे दि कुट्रा,‘’दोई ऐनो दूतातिङ लहन, और ऐनो सेवकातिङ धधकती मेह बड़ेकट्रा l’’
\v 8 पर योह बारे कुट्रा,‘’हे परमेश्वर,कनु सिहासन युगानयुग बंङज़ोदो;कनु राज्य राजदण्ड फेसलाऊ राजदण्ड तोत l
\v 9 दंङ कई धर्मरंङ साथे प्रेम अधर्मरंङ बैर तहरी; दि लेह परमेश्वर,कनु परमेश्वरे, कनु साथिज़ि बड़के खुशी रूपी तेल ज़ि अभिषेक लहरी l’’
\v 10 और दि कि,‘’हे प्रभु,तुई केई संसारो मुयाद केइरी दंङ स्वर्ग कनु गुट्रओ कारीगरी शुह l
\v 11 दंङ दोरे ता नष्ट शुचि योरे,पर कांह बड़ेकी बंङज़ोना; दोरे भत्ते खमजेतु ठ्रोह युई शुचे योरे,
\v 12 दंङ केई दोतिङ चादरो ठ्रोह ज़िल्जोंन, दोरे खमजेतु बराबर लेकसा योरे;पर काह दू ऐ शुनाह कनु सालो अन्त माहशोतो l’’
\v 13 दंङ स्वर्गदूतातु बिचंङ ज़ि दोई अपेल कुह्तो, ”केई गियु सुचंङ हासी बंङजू, अपेल तचे कि गेह कनु बैरीतिङ काह कोंन्ज़ो पोयंङ पीड़ी लेह माहकेहऊगा?’’
\v 14 दंङ छि दोरे भत्ते सेवा टहल लचाहदोरे आत्माऐ माशु, अंऊ उद्धार खोखचादोतु थलजि सेवा लह्ज़िमी थ्ल्ज़ी चरसी शुरे l
\c 2
\s महान उद्धार
\p
\v 1 दि कारणे जुंस कि हेनर दू गप्पो टोइची अंऊ ञेचि थक्सी तंताई,ऊई ला सेम लगातू झांह शुबी मेस कि बहके दोतु दोरची उईतारे अचा योंई l
\v 2 छना कुचे अंऊ वचन स्वर्गदूतातु दोरची कुहषी तोईlअंऊ मुक्का खड़े बंङज़िरी हर इच्चा अपराध आज्ञा माह मानेकचिम ठीक-ठीक बदला खोखसिरी,
\v 3 दंङ हेनर मीहरे धोंण मोड़े उद्धार दोरची बंङज़ाते छना बचेगी तरपोनि? अतु चर्चा तुई प्रभु दोरची शुई,रेड्रादोतु दोरची हेनदिंङ दिऊ पक्का शुचाह l
\v 4 दंङ साथे हे परमेश्वर ला ऐनो हिटीऊ हिसाबे अदभुत कमो महस पाठी सामर्थ कमो, पवित्र आत्मारंङ वरदानो फ़चिमी दोरची दिऊ गवाही रांड्रा l
\s हेन्दु उद्धारकर्ता
\p
\v 5 दोई दू अंज़ा दू संसारो अतु चर्चा ञेचि लेह लेहकी तोनि,स्वर्गदूतातु अधीन माह लहरीl
\v 6 पर अचिया अंउर दि गवाही रांहषी तोत,‘’मीह छि शुह कि काह दोऊ सुधि लेहपचातन? या मीहऊ योह छि शुह कि कांह दोऊ चिंद लचाहतन?
\v 7 दंङ केई थोड़े ऐ टेमो थलजि दोबी स्वर्गदूतातु दोरची कम लहरीlकेई दोऊ टोइची महिमा ऐ आदारो मुकुट केहरी,दोबी ऐनो गुट्री कमो टोइची अधिकार रेई l
\v 8 दंङ केई भत्तेधिर दोऊ कोंज़ो पोयंङ लेह केहरी lध्या लेह अंऊ मुक्का कि दोई भत्ते धिर दोऊ अधीन लेह केहरी, दंङ दोई छिल्ला माह छोड़ेक्ति अंऊँ दोउ अधीन माह शुl पर हेनर हेंत तचे दोउ अधीन माह खंड्रा ताई l
\v 9 पर हेन्जी यीशुबि अंऊ स्वर्गदूतातु दोरची थोड़े ऐ कम लेह केहरी, सिऊ दुख उठाइगी केहची महिमा आदारो मुकुट लेचाह ले खंड्रातोनि, ताकि परमेश्वरो अनुग्रह साथे दू हर इच्चा मीहऊ थलजि सिमी स्वाद चखतेनि l
\v 10 छना कुचे अतु थलजि भत्ते धिर तोत अतु दोरची भत्ते धिर तोत, दोबी दि ऐ रूठे लेहती कि अंऊ मुक्का दू महसे योहरे महिमारिंङ पिपि लोहरे, तोह दोतु उद्धारकर्ताबि दुख उठाईतिग दोरची सिद लंही l
\v 11 छना कुचे पवित्र लचाह दू अंऊ पवित्र लचिह केट्रातोरे, भत्ते इच्चा ऐ मूल दोरची तोरे; दि लहची दू दोतिंङ न्वा कुट्रीमी माह केह्षा l
\v 12 दंङ दोई कुट्रा, ‘’गेह कनु मिन दोई न्वारेतिंङ सुनाईतिग; सभाऊ बिचंङ गेह कनु भजन सुनाएफोग l’’
\v 13 दंङ यचाह दि, ‘’गेह दोऊ टोहची विशवास लोहग l’’ और दिह खंड्री, गेह कनु दू गवाहदुरे साथे अपि परमेश्वरे गेहबी रांईl’’
\p
\v 14 ध्या लेह अंऊ मुक्का कि शाह ऐ शुई ऊ भागी तोरे, तोह दू ऐने ला दोतु बराबर दोतु सहभागी शुचि इली, ताकि सिमी दोरची दोबी आदि सिऊ टोइची शक्ति खोखसा तोई, छना कुचे शेतानबि निक्कमा लेह केहरी;
\v 15 दंङ अंयो सिमी जिन्दगी रि दासत्वरिंङ फसेगी तोइरे, दोतिंङ छुडागी l
\v 16 छना कुचे दू ता स्वर्गदूताति मशत पर अब्राहमो खानदान सोटेचा तोंई l
\v 17 दंङ दि लहची दोबी जुंशी तोई, कि भत्ते गप्पारिंङ अंऊ परमेश्वरंङ साथे नाता तचाह ते; इच्चा दयालु ऐ विशवास जोगे महायाजक बड़ेकपोदो ताकि मीहतु पापो थलजि प्रयशिचत लोहरे l
\v 18 छना कुचे अंऊ मुक्का दोई परीक्षाऊ दशारिंङ दुख उठाइति, तोह दोतु ला सहायता लेह तरफोतो अंऊ दोतु परीक्षा श्वाह l
\c 3
\s यीशु मुसो दोरची श्रेष्ठ
\p
\v 1 ध्या लेह हे पवित्र न्वारे,केर अंऊ स्वर्गीय बुलाहटरि भागी शोनि, दू प्रेरित ऐ महायाजक यीशु टोइची अपि हेन्जी अंगीकार लचाह तोनि, ध्यान लंही l
\v 2 दंङ दोई ऐनो नियुक्ति लचाह दोतु थलजि विशवास जोगे तोई, छना मूसा ला परमेश्वरो भत्ते घरबारंङ तोई l
\v 3 छना कुचे यीशु मूसा बे धोंण बढकर महिमाऊ जोगे समझेगी केहरी, अंयो कि घरबार बड़ेकट्रा दू घरबार बे बढक्र आदर तचाह l
\v 4 छना कुचे हर इच्चा घरबार अरिया मा अरिया ता बड़ेकट्रा दू शुबी, पर अचि भत्ते धिर बड़ाइति दू परमेश्वर शुह l
\v 5 मूसा ता परमेश्वरो भत्ते घरबारो सेवको बराबर विशवास जोगे बंङज़िरी कि अंऊ गप्पो बार चर्चा शुचि तोई, दोतु गावही रमतो l
\v 6 पर मसीह योह ऊ बराबर परमेश्वरो घरबारो अधिकारी शुह; दंङ दोऊ चूंम हेनर शुई, दंङ हेनर हेन्दु विशवास ऐ आशा घमण्ड टोइची अन्त शुचि तचे पक्कारंङ साथे खड़े बंङजोनि हेनर ऐ दोऊ घराना शुनि l
\s अविश्वासो थल्ज़ी चेतावनी
\p
\v 7 दंङ छना पवित्र आत्मा कुट्रा, ‘’कि अंऊ तोग केर दोऊ संग थाकतु l
\v 8 तोह केनातु सेहम डगडगी थालंही छना कि जंगल परीक्षाऊ ध्याडारि दोचि गेहबी रोहष दिलाईगी लचाहतेर l
\v 9 दंङ अंउर केहतु बाह मेमेज़ गेहबी परखेगी ते जुड़ निज साल तचे गिऊ कम खंइरे l
\v 10 दंङ दि कारणे गेह दू टेमो मीहतंङ साथे रोहषेसहा बंङज़िरीग, दंङ कुई, दितु सेहम हमेशा भटकेगी बंङज़ातोरे, साथे दिचि गिऊ अम माह सेहचातोर l
\v 11 दंङ दोहथर गेह रोहषारि अंजीते कसम ज़रिगा, दोरे गिऊ नाहज़िमी दोरतिंङ अपि मरपोरे l’’
\v 12 हे न्वारे,चोकस तोनि कि केहतु बिचंङचि ऊई ठ्रोह मदम ऐ अविश्वासी सेहम माहशोतो, अंऊ केतिंङ षिङी परमेश्वर दोरची ऊईतार रेन्ज़ा शोतो l
\v 13 अपेहल तचे तोग कि ध्याडा कहलाइचा, केर रोजो- रोज इदि- अइदि बि याहब रम्मा लंही, ध्या शुबी मेस कि केहतु बिचंङ अरिया मीह पापारिंङ अंजी ते डगडगी शुचि योतो l
\v 14 छना कुचे हेनर मसीहऊ भागीदार शुचि तोनि, हेनर हेन्दु भत्ते विश्वासो टोइची थल मुक्का तचे पक्का रंङ साथे खड़े बंङज़ोनि l
\v 15 छना कुहषी तोह, ‘’तोग केहची दोऊ संग थापोनि, तोह केनातु सेहम डगडगी थालंही, छना कि रोहष दिलाइति मुक्का लचाहतेर l’’
\p
\v 16 भला अंऊ मीहची रेड्री ते ला रोहष दिलाइति? छि दू भत्तेज़ि मशु, अंऊ मूसा दोरची मिस्त्र दोरची हुंचा इलेर?
\v 17 दंङ दू झुट निजो साल तचे अंऊ मीहतंङ साथे रोहषरंङ बंङज़िरी? छि दोता ऐ माशु अंऊ दोचि पाप लहरी, दंङ दोतु लाश बणाङ ऐ पड़ेकी तोई?
\v 18 दंङ दोई थल मुक्का कसम ज़हरी कि केर गिऊ नाहचिमी दोरतिंङ अपि मरपोनि? छि सिर्फ़ दोरे ऐ माशु अंऊ दोचि आज्ञा माह मानेकतिर?
\v 19 दंङ ञेचि खंड्रातोनि कि दोरे अविश्वासे लहची केर स्वर्गङ अपि मरतिरे l
\c 4
\s परमेश्वरो मिह्तु आराम
\p
\v 1 ध्या लेह अंऊ मुक्का दोऊ नाहचिमी प्रण हेन्तेग तचे तोत, तोह हेनदिंङ बणेकि जुंस ध्या शुबी मेस कि केहतु बिचंङ अरिया मीह दोरंङ मेह केहषा योतो l
\v 2 छना कुचे हेनदिंङ दोऊ ऐ ठ्रोह सुसमाचार सुनाइसि तोत, पर सुनेसी वचनरंङ साथे दोति छिल्ले लाभ माह शुई; छन्ना कुईन सता रेड्रा दोतु सेहरिंङ विशवासरंङ साथे माह बंङज़िरि l
\v 3 पर हेनर अंऊ दिज़ि विशवास लचाहतोनि, दू नाहचिम ठहरिंङ इबि तरपोतो; छना दोई कुहते, ‘’गेह घेंङौ रोहषारंङ कसम ज़हरिगा कि दोरे गिऊ नाहचिम संसारंङ योहर l’’ छना संसारो उत्पति टेमारि दोऊ कम पूरे शुचि इलजि तोइरे l
\v 4 छना कुईन सता निह ध्याड़ो बारे दोई अंऊरि दि कुहषी तोत,’’ परमेश्वरे एनो भत्ते कम योहची ते आराम लहरी l’’
\v 5 दंङ दि कारणे यचाह दि कुट्रा, ‘’दोरे गिऊ नहचिम ठहारिंङ पिपि मरपोरे l’’
\v 6 दंङ दि गप्पा ऊई तोई कि अंयो ऊई तोरे, अंऊ दू नाहचिम ठहारिंङ पिपोरे, अतिंङ दोऊ सुसमाचार मुण्डा सुनाएफोग दोचि आज्ञा माह मानेकचिम लहची दोरतिंङ पिपि माहरतिर,
\v 7 ध्या लेह दोई अंऊला खास ध्याडा ठहारागी ते धोंण ध्याड़ो थल दाऊदो किताबरि दोबि,’ तोग कि ध्याडा कुट्रा l’ छना दोई कुहषी तोई, ‘’कि तोग केर दोऊ संग थापोनि, तोह केनातु सेहम डगडगी थालंही l’’
\p
\v 8 छना कुचे यहोशू दोतिंङ नाहचिम ठहारिंङ प्रवेश कराइगी चरचा, तोह दोऊ थल ऊई ध्याडा गप्पा शुबी माहतोई l
\v 9 थल मुक्का ञेई चरतेग कि परमेश्वरो मीहतु थलजि सब्तो नाहची बाकि तोत;
\v 10 छना कुचे अचिला दोऊ नाहचिम ठहारिंङ पिपिमी कोशिश लहसी तोत, दोई ला परमेश्वरो बराबर ऐनो कम पूरा लचिहते l
\v 11 अत हेनर ला दू माहचिम ठहारिंङ प्रवेश शुबिम कोशिश लोहनी, ध्या शुबी मेस अरिया मीह दोऊ बराबर आज्ञा माह मानेकती द्चिह योरे l
\v 12 छना कुईनसता परमेश्वरो वचन षिङी, ऐ समार्थी तोत, हर इच्चा दोहधरी तलवारंङ चोखा तोत; अंऊ प्राण ऐ आत्माबि जोड़, जोड़ ऐ शताह लचिह ते आर, पार तिरचा तोत l
\v 13 दंङ संसारो अंऊ ला चीज़ दोरंङ साथे ब्याके माह, पर अतंङ साथे हेनदिंङ क्म्तोत, दोऊ टिरोतुईजी भत्ते चिजारे अलसी ऐ प्रगट तोत l
\s मोह्ड़े महायाजक
\p
\v 14 ध्या लेह अंऊ मुक्का हेन्दु मोड़े महायाजक तोत, अंऊ स्वर्गो दोरची शुचि ते इलजि शुह, छना कुचे परमेश्वरो योह यीशु,ता अतांई हेनर हेन्दु अंगीकार पक्का रंङ साथे चुमज़ा बंङज़ोनि l
\v 15 छना कुचे हेन्दु झांह ठ्रोह महायाजक माशु अंऊ हेन्दु कमज़ोरी साथे दुखी शुचि मरपोदो; पर दू भत्ते गप्पारेतिंङ हेन्दु बराबर परखेगी ते केहरी, तांला निष्पाप हुन्चीरी l
\v 16 ध्या लेह अतांई, हेनर अनुग्रह सिहासनो कछंङ हियाब छुचहे जोनी कि हेन्दु टोइची दया शोतो, दंङ दू अनुग्रह खोखपोनि अंऊ जरूरत टेमारिङ हेन्दु मदद लोहतो l
\c 5
\p
\v 1 छना कुचे हर इच्चा महायाजक मीहतु दोरची लेहपची शिलाज़ातोरे, मीहतु ऐ थलजि, दोतु गप्पो बारे गेह अंऊ परमेश्वरो साथे सम्बन्ध तचाहतोरे, ठहराहके केट्रातोरे कि भेंट ए पाप बलि चढ़ाचा लंही l
\v 2 दंङ दू अज्ञानो ऐ भूले भटके दोतङ साथे नरमीरंङ साथे व्यवहार लेह तरचति ध्या लेह कि दू ऐने ला निर्बलता दोरची घेरेगी तोई l
\v 3 ध्या लेह दोबी जुंस कि छना मीहतु थलजि ध्वाए ऐ ऐनो थलजि ला पाप बलि चड़ापा लंही l
\v 4 दंङ दि आदारो समान अरिया ऐनो ऐने ऐ माहलेहपचा, अपेहल तचे कि हारुनो बराबर परमेश्वरो दोरची ठहराकि माह केहउरे l
\v 5 ध्वां ए मसीह ज़ि महयाज़क शुबी मी बड़ाई एनो दोरची माह लेहपती पर दोबी दोई ऐ रांई,अचि दोबी कुहषी तोई,‘’कांह गिऊ योह शुना,तोग गेह कनिंङ पैदा लहरिगा l’’
\v 6 दंङ दि पाठी दोई ऊई ठाहरिंङ ला कुट्रा,‘’काह मलिकिसदका रीति टोइची हमेशा थलजि याजक तोतोग l
\p
\v 7 यीशु ऐनो फुकारिंङ बंङज़िमी ध्याड़ारिंङ ज़ोरे हाऊष रें मिकति बहाके, बहाके दोरंङ साथे अंऊ दोऊ सिमिमी दोरची बचाइगी तरचाते,प्रार्थना ऐ विनती लहरी, दंङ भक्तिऊ कारणे दोऊ रेड्री लाह l
\v 8 दंङ योह शुबी पर दोई दुख उठा उठाइगी आज्ञा मानेकचि सीखेति, l
\v 9 दंङ सिद बणेके, ऐनो भत्ते आज्ञा मानेक दोतु थलजि हमेशा उद्धार कारण शुचि इली,
\v 10 दंङ दोबी परमेश्वरो दोरची मलिकिसिद्को रीति टोइची महायाजको पद खोखसिरी l
\s विश्वासो दोरची भटकेकमी परिणाम
\p
\v 11 दंङ दिऊ बारे ञेतिंङ महसे हे गप्पारे कुट्री तानि, अंऊ दू समझेचि ला खरे तोत,ध्या लेह कि केरे ज़ोरे थकचि लेहकी तोतोई l
\v 12 दंङ टेमो विचारो दोरची ता केतिंङ गुरू शुचि इबि जुंशी तोई,तोभी दि जरूरी शुचि इलि तोत कि अरिया केतिंङ परमेश्वरो वचनो आदि शिक्षा यचाह सिखाईपोरेlकेरे ता ध्या ठ्रोह शुचि इलि तोनि कि केतिंङ बगतो बदलारिंङ हेन्तेग तचे पानु ऐ जुंस l
\v 13 छना कुचे पानु तुंङज़ा दोरे कुट्रीमी ता धर्मी वचनो पहचान शुचाह माह,छना कुचे दू कटु शुl
\v 14 पर थल मुक्का सेहंणा दोतु थलजि शुह अतु ज्ञान लताह,लताह रूठे मांजीऊ भेद लचिहरिंङ ठीक शुचि इली तोरे l
\c 6
\p
\v 1 ध्या लेह अतांई मसीहऊ शिक्षा शुरुआतो गप्पारे छोड़ेगी ते केट्रा हेनर सिद्ताऊ दोरची तुंखा बड़ेकपा योंई दोरे कमो दोरची सेहम किरतुंई ऐ परमेश्वरो टोइची विशवास लाह्नी l
\v 2 दंङ बपतिस्मा टोइची गुट्री तचिह, सिए दोतु षिङी अचिह, औरअन्तिम फेसलाऊ शिक्षा रूपी मुयाद यचाह माह केहऊरे l
\v 3 दंङ परमेश्वरे ज़ुन्ज़ा तोह दंङ ञेहची दि ऐ लोहनी l
\v 4 छना कुचे अंऊ दोचि इच्चा बार छंङी खोखसिरी ततोरे,अंऊ स्वर्गीय वरदानो स्वाद चखेगी केहषी ततोरे दंङ पवित्र आत्माऊ भागी शुचि इलजि तोरे l
\v 5 दंङ परमेश्वरे रूठे वचनो ऐ अंज़ा दू युगों समर्थो स्वाद चखेगी केहषी ततोरे l
\v 6 दंङ दोरे भटकेगी इलिनता दोति सेहम किरतुंई यचाह खरकोई बड़ाइट्री अनहोना तोत, छना कुचे दोरे परमेश्वरो योह ऐनो थलजि यचाह क्रूस ओ टोइची केट्रातोरे दंङ खुले अम दोऊ अपमान लचाह तोरे l
\v 7 छना कुचे अंऊ धरतीरिंङ सनदाऊ ति रिंङ,अऊ दोऊ टोइची घड़ी- घड़ी पड़ेक्पा,तुंङीते अंऊ-अंऊ मीहतु थलजि दू ऐची य्व़ा दोतु कमो थ्ल्ज़ी साग पात हपा दोई परमेश्वरो दोरची आशिष खोखसा l
\v 8 पर दू छव्क ऐ रह्घठे ऊगाचा तोत, दंङ निक्कमें ए शापित शुबी मी तोह,दंङ दोऊ अन्त रोहषी इबिमी तोत l
\p
\v 9 पर हे प्यारे मीहरे,छना कुचे ञेहची दि गप्पारे कुट्रातोनि तांला केहतु बारे दिबे रूठे ऐ उद्धारवाली गप्पातु भरोसा लचाहतोरे l
\v 10 छना कुचे परमेश्वर अन्यायी माशु कि केहतु कम, ऐ दू दाह बी पेशा योतो,आँऊँ केह्ची दोऊ मिन्दीङ धियाँ रीतिरंङ कांड्रीरी,कि पवित्र मीहतु सेवा लहरी,दंङ लेह ला लेहकी तोनि l
\v 11 पर ञेचि महसे चेहचातोनि कि केहतु बिचंङ हर इच्चा मीह थल मुक्का तचे भत्ते उम्मीदो थलजि ध्या ठ्रोह लवाह लोहनी l
\v 12 ताकि केरे आलसी शुचि माह योंई पर दोऊ अनुसरण लंही अंऊ विशवास ऐ धीरजो दोरची प्रतिज्ञाओ वारिस श्वातोरे l
\s परमेश्वरो अटल प्रतिज्ञा
\p
\v 13 परमेश्वरे अब्राहमरंङ साथे प्रतिज्ञा लचिह मुक्का अंऊ कसम ज़े थलजि अतिंङ ऐनाबि मोड़े माह खंई,दंङ ऐनो ऐ शपथ ज़े कुई,
\v 14 ’’ गेह हेले कनिंङ महस आशिष रमोग,कनु खानदान बढ़ापा योग l
\v 15 दंङ दि रीति रंङ साथे दोई धीरज धरेगी ते प्रतिज्ञा लसिह दू गप्पा जुंशी तहरे l
\v 16 मीहतंङ ऐने बे मोड़े दितु ऐ कसम जोवा लचाहतोरे,दोतु हर इच्चा विवादो फेसला कसम दोरची पक्का शुबी l
\v 17 ध्या लेह अंऊ मुक्का परमेश्वरे प्रतिज्ञाऊ वारिसो टोइची ऊई ला साफ़ रीतिरंङ साथे प्रगट लेह जुंज़ज़िरी कि दोऊ सेहमो गप्पा लेह्की तरपोदो,तोह कसम बिचंङ हति l
\v 18 ताकि दोऊ गप्पो हेन्दिङ दोरची;अतु बारे परमेश्वरो हप्सी ठहरासि अनहोना तोत,हेन्दु पक्का रंङ छुसिह जुंस अंऊ शरण लेहपचिरी ध्या लेह जरका रांड्रातोरे कि दू आशा बि अंऊ तुईजी तसिह तातेर प्राप्त लोहरे l
\v 19 दंङ दू आशा हेन्दु प्राणो थलजि ध्या ठ्रोह लंगर तोह अंऊ खड़े ऐ पक्का तोह,दंङ कछंङ तोंखा तचे पिचि य्वा l
\v 20 अंउर यीशु मलिकिसिद्को रीति टोइची सदा कालो महायाजक बनेके, हेन्दु थलजि अगुवा रूपरिंङ प्रवेश लसिह तोत l
\c 7
\s मलिकिसिद्क याज़क
\p
\v 1 दंङ दि मलिकिसिद्क शालेमो राजा,ऐ परमप्रधान परमेश्वरो याजक हमेशा बड़ेकी बंङज़ा lअंऊ मुक्का अब्राहम राजा रे सचिह ते अपि लेहकी तोई,दंङ दिचीऐ दोरंङ साथे दोहए दोबि आशिष रेंई l
\v 2 दंङ दिबि ऐ अब्राहम भत्ते चीजो दसवां अंश ला रेंई दि मुण्डो ऐनो मिन्दु हिसाबे,धर्मो राजा,दंङ यचाह शालेम छना कुचे शान्तिऊ राजा शुह l
\v 3 अतु माह बाह, माह याह,माह छा खानदान तोत,अतु ध्याड़ो माह आदि तोत, दंङ माह ऐ जीवनो अन्त तोत,पर परमेश्वरे योह ठ्रोह ठहरेके दू हमेशाऊ थलजि याजक बनेकी बंङज़ा इली l
\p
\v 4 दंङ हेन्ते दिऊ टोइची ध्यान तंही कि दू अंयो महान तोई अपि कुलपति अब्राहम लुटेगी ते रूठे बे रूठे मालो दसवां अंश रेंई l
\v 5 लेवीऊ खानदानो बिचंङ अंऊ याजक पद खोखचातोर,दोतिङ आज्ञा खोखसी तोत कि मीहतु छना कुचे ऐनो न्वा तु दोरची जुंज़ातोरे दौर अब्राहमो फुको दोरची छिल्ले जन्म माह लेहपसी शोरे,व्यवस्था हिसाबे दसवां अंश लेहपचा तोनि l
\v 6 पर दि अंऊ दोतु खानदान ला माह तोई,अब्राहम दोरची दसवां अंश लेहपती,अतु दोरची प्रतिज्ञाऐ खोखसा तोई दोबि आशिष ला रेंई l
\v 7 दंङ दिरिंङ छिल्ला शक माह कि कवचि दोबी मोड़े दोरची आशिष खोखसा l
\v 8 दंङ देर ता मरनहर मीह ला दसवां अंश लेपचातोर,पर दोर दोई ऐ लेहपचा अतु गवाही रें केट्रातोर कि दू षिङी तोत l
\v 9 दंङ हेन्दी दिला कुहषी तरचातोनि कि लेवी ला अंऊ दसवां अंश लेहपचा तोत,अब्राहमो दोरची दसवां अंश रेंई l
\v 10 छना कुचे अंऊ मुक्का मलिकिसिद्के दोऊ बाह रंङ साथे दोरिह,दू मुक्का दू ऐनो बाहऊ फुकारिंङ तोई l
\s मलिकिसिद्को ठ्रोह ऊई याज़क
\p
\v 11 दंङ लेवीय याजक पदों दोरची सिदि प्राप्त शुचि तरपोदो [अतु सहाराचि मीहतिंङ व्यवस्था खोखसा तोई ]छिह जरूरत तोई कि उई याजक मलिकिसिद्को रीति टोइची खड़े शोतो,दंङ हारुनो रीतिऊ माह शोतो?
\v 12 छना कुचे अंऊ मुक्का याजको जगह लेहक्सा युआ,तोह व्यवस्थाऊ ला बदलेचि जरूरी तोह l
\v 13 छना कुचे अतु बारे दि गप्पारे कुट्रातोरे कि दू ऊई गोत्रो शुह,अंऊ दोतु बिचंङ अचिला वेदीऊ सेवा माह लहरि,
\v 14 दंङ प्रगट तोत कि हेन्दु प्रभु यहूदाऊ गोत्र बिचंङ पैदा शुचि शुह,दि गोत्रो बारे मुसा ज़ि याजको जगह छल्ले चर्चा माह लहरी l
\p
\v 15 दंङ ञेतु दावा ऊई ला साफ़ शुचि य्वाते,अंऊ मुक्का मलिकिसिद्को बराबर इच्चा ऊई याजक पैदा शुचि य्वा l
\v 16 अंऊ फुकारिंङ आज्ञाऊ व्यवस्थाऊ हिसाबे माशु,पर अविनाशी जीवनो सामर्थ हिसाबे नियुक्त शुबी जुंस l
\v 17 छना कुचे दोऊ बारे दि गवाही रें केहषी तोत,‘’काह मलिकिसिद्को रीति टोइची युगानयुग याजक तोतोन l
\v 18 दंङ दि लहची मुण्डो आज्ञा कमज़ोर ऐ निष्फल शुबी कारणो लोप शुचे इलि
\v 19 [ ध्या लेह कि व्यवस्था अंऊ गवाह सिदि माह,} दंङ दोऊ ठहरिंङ इच्चा ध्या ठ्रोह रूठे उम्मीद तसिह तोत अतु दोरची हेनर परमेश्वरो कछंङ तरचादोनि l
\v 20 मसीह नियुक्त बिना कसम शुचि माशु,
\v 21 छना कुचे दोरे ता बिना कसम याजक ठहराऐगी केहरी पर दि कसमरंङ साथे दोऊ दोरची नियुक्त लेह केहर,अची दोऊ बारे कुई,”प्रभुए कसम लहरी,और दू दोउ दोरची मा पच्छतप्तो की केई युगानुयुग याजक तोतोंन’’l
\v 22 दंङ दि पाठी यीशु इच्चा रूठे वचन ओ जमीन ठहरेसी l
\v 23 दंङ दोरे ता महस मोड़े गिनती रि याजक बड़ेकी अतिरे,दिऊ कारण दि तोई कि सिमी दोति बंङज़ि माह रांड्रातोई,
\v 24 पर युगानयुग बंङज़ा तोत,दि कारण दोऊ याजक पद अटल तोत l
\v 25 दंङ ध्या लेह अंऊ दोऊ दोरची परमेश्वरो कछंङ अपातोरे,दू दोऊ पूरा-पूरा उद्धार लेह तरपोदो,छना कुईन सता दू दोतु थलजि विनती लज़िह्मी हमेशा षिङी तोत l
\p
\v 26 दंङ ध्या ठ्रोह ऐ महायाजक हेन्दु जोगे तोई अंऊ पवित्र,निष्कलंक,पापीतिंङ शताह लेह सर्गो दोरची बे ला खेका लेह केहषी शुबी जुंस l
\v 27 दंङ दू महायाजको बराबर दोबी जरूरी माह कि हर इच्चा मीह ऐनो पापो ऐ दंङ यचाह मीहतु पापो थलजि बलिदान चढापोरे; छना कुचे दोई ऐनो ऐनाबि ला बलिदान चढाएगी ते दू इच्चा बार पूरा लचिह केहरी l
\v 28 छना कुचे व्यवस्था ता निर्बल मीहतिंङ महायाजक नियुक्त लचाह,पर दू कसमो वचन, अंऊ व्यवस्थाऊ थल ज़े केहरी,दू योह नियुक्त लचाह अंऊ युगानयुगो थलजि सिद लेह केहषी शुह l
\c 8
\s यीशु हेंदु महायाज़क
\p
\v 1 दंङ हेन्तेग अंऊ गप्पा केहची कुट्री लेह्की तोनि दोतु बिचंङ भत्ते बे मोड़े गप्पा दि तोत कि हेन्दु ध्या ठ्रोह महायाजक तोत,अंऊ स्वर्गो टोइची महामहिमाओ सिहासन सुचंङ हासी इली बंङज़ा तोत,
\v 2 दंङ पवित्र ठहरी दू सच्चे तम्बू सेवक शुई अपि अचिया मीहचि माशु पर प्रभुई खड़े लसिह तोत l
\v 3 छना कुचे इच्चा महायाजक भेंट ऐ बलिदान चढाची थलजि ठहरासी तोरे,दि कारण जरूरी तोत कि दि याजक दोर छिल्ल चड़ाईट्रीमी थलजि शुबी जुंस l
\v 4 दंङ दू धरतिऊ टोइची शुचि ते अपेहल ला याजक माह शुईया, झांह लेह कि व्यवस्थाऊ हिसाबे भेंत चड़ाचा दोरे ता तोतोरे l
\v 5 दंङ दोरे सिर्फ़ स्वर्ग ऐ चीजो सेवा लचाहतोरे; छना कुचे अंऊ मुक्का मूसा तम्बू खड़े लहजा तोई,दोबी दि चेतावनी खोखसिरी,‘’खंडू,अंऊ नमूना कनिंङ गोहु टोइची कन्ज़ातेर, दोऊ हिसाबे भत्ते धिर बणातु l
\v 6 पर दू याजको बे मोड़े सेवा यीशुबि खोखसिरि छना कुईन सता दू ऊई ला रूठे वाचाऊ बिचंङ ठहरेसिरि,अंऊ रूठे प्रतिज्ञातु सहारारिङ छुसिह तारेह l
\p
\v 7 छना कुईन सता दू मुण्डो वाचा निर्दोष शुचाह दंङ ऊईदू थलजि मोक्का पेट्री माह तोई l
\v 8 पर दू दोतु टोइची दोष लगाइगी कुट्राते,‘’प्रभु कुट्रा, खंई,दू ध्याड़ा अपातोरे कि गेह इस्राइली घराना रंङ साथे यहूदाऊ घरानारंङ साथे खरकोई वाचा छुपोग;
\v 9 दंङ दि दू वाचाऊ बराबर माह शोतो अंऊ गेह दोतु बाह मेमे दंङ साथे दू टेमारि छुहचातग,अंऊ मुक्का गेह दोतु गुड चुमज़ी ते दोतिंङ मिस्त्र देशो दोरची हुचिह हतिगा lछना कुईन सता दौर गिऊ वाचा टोइची खड़े माह बंङज़िरे,ध्या लेह गेह दोतु सुधि माह लेहपतिग,प्रभु दि ऐ कुट्रा l
\v 10 दंङ यचाह प्रभुई कुट्रा,कि अंऊ वाचा गेह दू ध्याड़ो थल इस्राइलो घरानो साथे छुपोग;दू दि तोत कि गेह घेंङौ व्यवस्था दोतु सेहमरिंङ केहऊगा,दंङ दू दोतु सेहमो टोइची चेओग दंङ गेह दोतु परमेश्वर शोग दंङ दोरे गिऊ मीहरे शोर l
\v 11 दंङ हर इच्चा ऐनो देश वासी ऐ ऐनो न्वाबि दि शिक्षा माह रम्तो,कि काह प्रभु बि सेहतु छना कुईन सता कवचि बे मोड़े तचे भत्ते गेहबी ञेई केहऊरे l
\v 12 छना कुचे गेह दोतु अधर्म बारे दयावन्त शोगाह,दंङ दोतु पाप यचाह हिद माह लहग ‘’l
\v 13 दंङ खरकोई वाचा साथे दोई मुण्डो वाचा बि पुराना ठहराके केहरी,अंऊ चीज युई शुचि य्वा, दोऊ योहसा इबि जरूरी तोत l
\c 9
\s पार्थिव तम्बू रिङ सेवा
\p
\v 1 दंङ दू मुण्डो वाचारिंङ ला सेवाऊ नियम तोइरे, पवित्र ठहरी तोई अंऊ दि संसारो तोई l
\v 2 छना कुचे इच्चा तम्बू बड़ाइकी केहरी, पहलो तम्बूरिंङ मेज, भेंटो रोटीरे तोइरे; दू पवित्र ठहरी शुह l
\v 3 दंङ दूसरा परदाऊ थलेचि दू तम्बू तोई, अंऊ परमपवित्र ठहरी तोत l
\v 4 दंङ दोरिंङ जांऊ धूपदानी, पिला हसी ज़ङ लेह्की ठ्रोह दू वाचा सन्दुक दिरिंङ मन्ना दोरची पिङी नन और हारुनो लोऊडी ऐ अंऊर ऊड ऐ फल अंजी तोई और वाचाऊ तकती तोइर l
\v 5 दंङ दोऊ टोइची झुठ छंङी रंङ साथे स्वर्गदूतार तोइरे, अंऊ प्रयशिचतो ढकनो टोइची सिलमोह लेह केहशी तोइरे, दितु इच्चा- इच्चा लचिह ते गप्पा लहचिम मोक्का मद l
\p
\v 6 दंङ दि चीजारे दि रीतिरंङ तेयार शुचि इली l दू पहलो तम्बूरिंङ याजक हर टेमारि प्रवेश लचिह ते सेवाऊ कम पूरा लचाहतेर,
\v 7 पर ऊई सिर्फ महायाजक साल भर इच्चा ऐ बार य्वाते, दंङ बिना शुइह शिलजे माह यवाते; अपि दू ऐनो थलजि ऐ मीहतु भूल, चूको थलजि चड़ाईति l
\v 8 दंङ पवित्र आत्मा दिरिंङ साथे दि ऐ दशा इच्चा कि अपेहल तचे पहलो तम्बू खड़े तोत, धोंण तचे पवित्र स्थानो अम प्रगट माह शुई l
\v 9 दि तम्बू तुई कि टेमो थलजि इच्चा द्रष्टान्त शुह; दंङ दोरतिंङ ध्या ठ्रोह भेंट चड़ाईगी केट्रातोरे, अंऊ दिरिंङ आराधना लचाह दोतु विवेक सिद शुचि मरपोरे l
\v 10 छना कुचे दोरे सिर्फ़ ज़े तुंङमी चीजो भांति- भांति सुईह चकसिऊ टोइची, फुको नियम तोरे अंऊ सुधारो मुक्कारि तचे थलजि नियुक्त लेह केहशी तोरे l
\s मसीहउ शुईऊ सामर्थ
\p
\v 11 पर अंऊ मुक्का मसीह अंज़ा दू रूठे- रूठे चीज़ातु महायाजक शुचि ते अति तोह दोई ऊई ला मोड़े सिद तम्बू दोरची शुचि ते अंऊ गुट्र बणाऐसी दू माशु छना कुचे दि संसार ला माशु,
\v 12 छागड ऐ रेंज़ो शुइह दोरची माशु पर ऐनो ऐ शुइह दोरची, इच्चा ऐ बार पवित्र ठहारिंङ इबि लहरी अनन्त छुटकारा प्राप्त लहरी l
\v 13 छना कुईन सता अंऊ मुक्का छागड ऐ बंङरेदू शुइह ऐ कलोरो तब [राख ] अपवित्र मीहतु टोइची छिड़काइगी केट्री फुको शुद्ता थलजि दोति पवित्र लचाहते,
\v 14 तोह मसीह शुइह अची ऐनाबि ऐने सनातन आत्माऊ दोरची परमेश्वर तुईजी निर्दोष चड़ाईति, केहतु विवेक सिऐ दू कमो दोरची छिल्ले शुद माह लोहतो ताकि केहची षिङी परमेश्वरो सेवा लंही l
\p
\v 15 दंङ दि कारण दू खरकोई वाचाऊ बिचंङ तोत, ताकि दोऊ सिमी दोरची अंऊ मुण्डो वाचाऊ टेमारि अपराधो दोरची मोल चुकाऐसी शु, बुलाईसी दोरे मीहरे प्रतिज्ञाऊ हिसाबे अनन्त मीरास प्राप्त लोहरे l
\v 16 छना कुचे अंऊर वाचा छुसिह केहरी दोरतिंङ वाचा छुसाह दोतु सिमी समझेगी केहनी जरूरी तोत l
\v 17 छना कुचे ध्या ठ्रोह वाचा छुसाह दू षिङी बंङज़ा, धोंण तचे वाचा कमो जोगे माह शुबी l
\v 18 ध्या लेह मुण्डो वाचा ला बिना शुईह मेह छुचिह माह केहरी l
\v 19 छना कुचे अंऊ मुक्का मूसा भत्ते मीहतु व्यवस्था हर इच्चा आज्ञा सुनाईगी केहरी तो दोई रेंजो ऐ छागडो शुईह कुरचाते, ति ऐ शेई चंम ज़ूफा रंङ साथे दू किताबो टोइची भत्ते मीहतु टोइची छिड़केगी केहरी l
\v 20 दंङ कुई, ‘’दि दू वाचाऊ शुईह शुह, अतु आज्ञा परमेश्वरे केहतु थलजि रांहषी तोत l’’
\v 21 दंङ दि ऐ रीतिरंङ साथे दोई तम्बू ऐ सेवाऊ भत्ते समान टोइची शुईह छिड़काइति l
\v 22 हेले ता दि तोत कि व्यवस्था हिसाबे भत्ते चीज़ारे शुईह दोरची शुद लेह केट्रातोरे; दंङ शुईह बहाइगी पापो माफ़ी मद l
\s मसीहऊ बलिदानो दुवारा पापो क्षमा
\p
\v 23 ध्या लेह जरूरी तोत कि सर्ग चीजो प्रतिरूप दि बलिदानो दोरची शुद लेह केहनी, पर सर्ग चीज़ारे दिताङ ला रूठे बलिदानो दोरची शुद लेह केट्रातोरे l
\v 24 छना कुचे मसीह दू गुट्र बड़ाइसि दू पवित्र ठहारिंङ, अंऊ हेले पवित्र ठहारि, ऊ नमूना तोत, प्रवेश माह लहरी पर स्वर्गरिंङ ऐ प्रवेश लहरी ताकि हेन्दु थलजि हेन्तेग परमेश्वरो तुईजी प्रगट शोतो l
\v 25 दि माशु कि दोई ऐनाबि ऐने घड़ी- घड़ी चड़ाऐपोदो छना कि महायाजक हर साल ऊईदू शुईह शिलजी पवित्र ठहारिंङ प्रवेश लचाहते,
\v 26 दंङ माह ता संसारो उत्पति बे तोग तचे दोबी घड़ी- घड़ी दुःख उठाईटी पड़ेकपा, पर हेन्तेग युगों अन्तरिंङ दू इच्चा ऐ बार प्रगट शुचि शुह, ताकि ऐनो ऐ बलिदान दोरची पाप दूर लेह केहउदो l
\v 27 दंङ छना मीहतु थलजि इच्चा बार सिए दोऊ थल फ़ेसला शुबी नियुक्त तोत,
\v 28 ध्वाए ऐ मसीह ला महसेदू पाप उठाइगी शिलजी इच्चा बार बलिदान शुई; दंङ अंऊ मीहरे दोबि रुमज़ातोरे दोतु उद्धारो थलजि अईचा फेरा बिना पाप उठाइगी प्रगट शोतो l
\c 10
\s सिद्ध बलिदान
\p
\v 1 छना कुईन सता व्यवस्था, अंऊ दोरतिंङ अंज़ा दू रूठे चीज़ातु प्रतिबिम्ब तोत पर दोऊ असली रूप माशु, ध्या लेह दू इच्चा ऐ पाठी बलिदानो दोरची अंऊ हर साल चढाएचादोरे, कछंङ अंज़ा दोति अपेहल सिद लेह मरपोदो l
\v 2 माह ता दोतु चढाईटी बन्द छिल्ले शुचि इबि माहतोई? ध्या लेह अपेहल सेवा लचाहदोरे इच्चा ऐ बार शुद शुचि य्वातोरे, तोह यचाह दोतु विवेक दोतिंङ पापी माह ठहराईसा l
\v 3 पर दोतु दोरची हर साल पापो हिद शुवा लचाहते l
\v 4 छना कुईन सता दि अनहोना शुह कि बंङरेदू शुईह पाप दूर लोहरे l
\p
\v 5 दंङ दि कारणे दू संसाररि अपि मुक्का कुट्राते, ‘’बलिदान ऐ भेंट केई माह चढातिन, पर गिऊ थलजि इच्चा फुक तेयार लहरिन l
\v 6 होम बलि ऐ पाप बलि दोरची कांह खुश माह शुइना l
\v 7 दंङ दोहथर गेह कुईगा;’खंडू, गेह अंजी तोतोग पवित्र शास्त्ररि गिऊ बारे चेहसी तोत, ताकि हे परमेश्वर, कनु इच्छा पूरे लोहगा l’’
\v 8 दंङ तोरिह ता दोई कुट्रा, ‘’माह केई बलिदान ऐ भेंट ऐ होमबलि ऐ पापबलि बि माह जुनज़ा माह ता दू दोता साथै खुश शुई, पर दि बलिदान ता व्यवस्थाऊ हिसाबे चड़ाईसी केट्रातोरे l
\v 9 दंङ यचाह दि ला कुट्रा; खंडू गेह अचाह अतिगा ताकि कनु इच्छा पूरे लोहगा, ‘’अंत दोई मुण्डो दोबी उठाइगी चरचा, ताकि दूसरे अई दोबि नियुक्त लोहरे l’’
\v 10 दू ऐ इच्छारंङ साथे हेनर यीशु मसीह फुको इच्चा ऐ बार बलिदान चढाईगी केट्रीमी दोरची पवित्र लेह केहषी शुनि l
\p
\v 11 दंङ हर इच्चा याजक ता खड़े शुचि ते हर ध्याडा सेवा लचाह, दंङ इच्चा ऐ पाठीऊ बलिदान अंऊ पाप अपेहल ला उईतार लेह मरपोरे, घड़ी- घड़ी चढाईटा l
\v 12 पर दि मीहतुता पापो बदलारिंङ इच्चा ऐ बलिदान हमेशाऊ थलजि चढाईगा, ते परमेश्वरो सुचंङ हाचि इली बंङज़िरि l
\v 13 दंङ दू मुक्का बे दोबी रुमज़ा बंङज़ा तोत, कि दोऊ बैरी दोऊ कोंन्जो तड़ाऊ पीढी बड़ेकपोरे l
\v 14 छना कुचे दोई इच्चा ऐ चढावे दोरची अंऊ पवित्र लेह केट्रातोरे, हमेशाऊ थलजि सिद लेह केहरी l
\v 15 पवित्र आत्मा ला हेन्दिङ दि ऐ गवाही रांड्रा; छना कुचे दोई मुण्डारिंङ कुहषी तोई,
\p
\v 16 ‘’प्रभुई कुट्रा कि अंऊ वचनो गेह दू ध्याड़ो थल दोतु दोरची छुपोग दू दि तोत कि गेह घेंङौ कानूनदोतु सेहम दू टोइची चेओग, दंङ गेह दोतु दिमाग रिंङ केहऊगा l’’
\v 17 दंङ यचाह अपेहल दोई दि कुट्रा, ‘’गेह दोतु पापरे दोतु अधर्मो कम यचाह अपेहल ला हिद माहलाग l’’
\v 18 दंङ अपेहल दितु पाप माफ़ शुचि इलि, तोह यचाह पापो बलिदान माह बंङज़िरि l
\s परमेश्वरो कछंङ योंई
\p
\v 19 ध्या लेह हे न्वारे, अंऊ मुक्का हेन्दिङ यीशु शुईह दोरची दू खरकोई षिङी अम दोरची पवित्र ठहरिंङ प्रवेश लेह यवाह शुचि इलजि तोह,
\v 20 अंऊ दोई परदे छना कुचे ऐनो फुको बिचंङ शुचि तेह, हेन्दु थलजि अभिषेक लेह केहरी,
\v 21 झांह लेह कि हेन्दु ध्या ठ्रोह महायाजक तोत, अंऊ परमेश्वरो चुखिह अधिकारी तोत,
\v 22 तोह अतांई, हेनर सच्चे सेहम ऐ पूरे विशवासरंङ साथे, दिमागओ दोष दूर लहचिमी थलजि सेहमो टोइची छिड़काव कुरचाते, फुकाबि साफ़ ति रांई शुलजी परमेश्वरो कछंङ योंई l
\v 23 अताई हेनर हेन्दु आशा अंगीकार शुचि ते पक्का रंङ चुमज़ा बंङज़ोनि, छना कुईन सता अची प्रतिज्ञा लेहपसी तोत दू सच्चा शुह;
\v 24 दंङ दाह, ऐ रूठे कमो थलजि इदि अइदि बि उक्साने था हेनर इच्चा आइचो चिंद लवाह लंही,
\v 25 दंङ इच्चा अइचारंङ साथे ठ्रोका शुबी था छोड़ेतेन छना कि अंयोतु रीति तोत, पर इच्चा, अईइचाबि समझा लंही दंङ छना- छना दू ध्याडा कछंङ अपि तंङपोनि ध्वाए ऊई ला महस दि लवाह लोह l
\p
\v 26 छना कुचे सच्चाईऊ पहचान प्राप्त लचिह थल हेनर जान बुझेगी ते पाप लचाह बंङज़ोनि, तोह पापो थलजि यचाह अंऊला बलिदान ऊई माह l
\v 27 हाँ, दण्ड इच्चा रुमज़ी ऐ मेहऊ ज्वाला बाकि तोत अंऊ विरोधियो दि भस्म लेह केहऊदो l
\v 28 अंऊ मुक्का मूसा व्यवस्था माह मानेकचा दू झुट या षुमु मीह गवाही टोइची, दया मेह सचिह केहची केट्रातोरे,
\v 29 दंङ तोह सोचेगी चरतोन कि दू अंयो ऊई ला भारी दण्ड जोगे ठहरेसोदो, अचि परमेश्वरो योह कोंज़ारंङ साथे नुचिह ऐ वाचाऊ शुईह, अतु दोरची दू पवित्र ठहाराइगी केहरी, अपवित्र समझा ऐ अनुग्रह आत्माऊ अपमान लहरी l
\v 30 छना कुचे ञेचि दू ञेनि, अचिह कुई, ‘’बदला लेहपचि गिऊ कम शुह गेह ऐ बदला रमोगा,’’ दंङ यचाह दि कि, ‘’प्रभु ऐनो मीहतु फ़ेसला लोहतो l’’
\v 31 षिङी परमेश्वरो गुडिंङ पड़ेपि भयानक गप्पा शुह l
\p
\v 32 पर दू थलेकी ध्याडा हिद लंही, अंऊतिंङ केर छंङी खोखशी तेह दुखो मोड़े कष्ट खड़े बंङज़ा तोईनि l
\v 33 दंङ अपेहला ता योह कि केर निन्दा क्लेश सहन लचिह ते मीहतु तुईज़ि बड़ेकतोनि, दंङ अपेल यों कि केर दोतंङ सांझी शुइरे अतु दुर्दशा लेह केट्रातेर l
\v 34 छना कुईन सता केर केदीतु दुखारि ला दुखी शुईनि, ऐनो ढबाह ला दोए इच्चा ऊई ला रूठे ऐ हमेशा ठहरेसा तु ढबाह ला तोत l
\v 35 ध्या लेह केनातु याहब थाछोड़ेतेनि छना कुचे दोऊ प्रतिफल मोड़े तोत,
\v 36 छना कुचे केतिंङ धीरज धरेचि जरूरी तोत, ताकि परमेश्वरो इच्छा पूरे लचिह ते केचिह प्रतिज्ञा फल खोखपोंई l
\v 37 ‘’छना कुचे हेन्तेग महस ऐ मोड़े टेमो केशाह इली तोत अंज़ा दू अपतो, ख्राह मलोह l
\v 38 पर गिऊ धर्मी मीह विश्वासो दोरची षिङी बंङज़ोदो, दंङ दू थलका यचाह इलि ता गिऊ सेहम दोरंङ साथे खुश माह शोतो l’’
\v 39 पर येंर थलका ठ्रोह माह शुई कि नाश शुचि योंनि पर विशवास लचाह दोरे कि प्राणो रक्षा थलजि विशवास लचाहतोनि l
\c 11
\s विश्वासों उदाहरण
\p
\v 1 हेन्तेग विशवास आशा लहसी दू चीज़ातु निश्चय, माहतंङषी चीज़ातु प्रमाण शुह l
\v 2 छना कुईन सता दिऊ ऐ बार पुराना दोतु रूठे गवाही रें केहरी l
\v 3 दंङ विशवास ऐ हेन्जी ञेई चरचादोनि कि भत्ते संसारो रचना परमेश्वरो वचनो दोरची शुचि शुहल l पर दि माशु कि अंऊ छिल खंड्रीरिंङ अपा, दू तंङषी दू चीज़ो दोरची बड़ेकी शुबी जुंस l
\p
\v 4 विशवास दोरची ऐ हाबिले केन बे रूठे बलिदान परमेश्वरो थलजि चढाईति, दंङ दोऊ दोरची दोऊ धर्मो शुबिमी गवाही ला रें केहरी, छना कुईन सता दोऊ भेंटो बारे गवाही रें; दोऊ दोरची दू सिए तांला हेन्तेग तचे गप्पा लचाह l
\v 5 दंङ विशवास दोरची ऐ हनोक उठाइगी रेंजा शिली कि सिमी माह खमतो, दंङ दोऊ पता माह खोखसिरी छना कुचे परमेश्वरे दू उठाईगी चरसी तते, दोऊ उठाइगी केट्री बे मुण्डारिंङ दोऊ दि गवाही रें केहषी तोई कि दोई परमेश्वराबि खुश लचिह केहरी l
\v 6 दंङ विशवास मेह दू खुश लहची अनहोना तोह; छना कुईन सता परमेश्वरो कछंङ अंज़ा दोति विशवास लचिह जुंस, कि दू तोत, ऐनो खोजेचा दोति प्रतिफल रांड्रा तोत l
\v 7 विश्वासो दोरची ऐ नूहचि दू गप्पो बारे अंऊ दू टेमारि खंड्री, तरफोनि चेतावनी खोखशी ते भक्ति रंङ साथे ऐनो घरानाऊ बचाव थलजि जहाज बड़ाईतिर, दंङ दोऊ दोरची दोई संसारबि दोषी ठहराइगी; दू धर्मो वारिस शुई अंऊ विश्वासो दोरची श्वा l
\p
\v 8 विशवास दोरची ऐ अब्राहम अंऊ मुक्का बुलाईगी केहरी तोह आज्ञा मानेकी ते झांह ठ्रोह ठहारिंङ हुचाह इलि अति मीरासरिंङ चुमज़ी तरेह; दि माहञेचाते कि गेह अंऊखा य्वातोग, तांला हुंचा इलि l
\v 9 दंङ विश्वासो दोरची ऐ दोई प्रतिज्ञा लसिह दू देशारिंङ, पराए देशारिंङ परदेशीऊ ठ्रोह बंङज़ा ते, इसहाक ऐ याकूब समेत, अंऊ दोरंङ साथे दू ऐ प्रतिज्ञा वारिस तोइरे, तम्बूओ दू अन्दरेच बंङज़िरि l
\v 10 छना कुईन सता दोई दू खड़े मुयाद दौर नगरो जोड़ा रुमज़ा तोई, अतु बणाकेचा दू परमेश्वर शुह l
\v 11 दंङ विशवासरंङ साथे ऐ सारा ई ऐने यंङज़ा शुपि पर माह खोटूङ शुबिमी ताकत खोखसिरी, छना कुचे दोई प्रतिज्ञा लचाह दोबी हेले ञेआतेन l
\v 12 दंङ दि लहची इच्चा ऐ मीह दोरची, अंऊ सिमी ठ्रोह तोई, सर्गो कर समुन्द्रो तिओ शिरो बराबर अनगिनत वंश पैदा शुईरे l
\p
\v 13 दंङ दिरे भत्ते विशवास ऐ वशारिंङ सिरिरे; दंङ दोचि प्रतिज्ञा लसिह दोरे चीज़ारे माह खोखतिरे, पर दोरे उईतार दोरची खंइते खुश शुइरे ऐ मानेकी केहरी कि हेनर धरतिऊ टोइची परदेशी ऐ पराए तोनि l
\v 14 अंऊ झांह ठ्रोह गप्पारे कुट्रातोरे, दोचि प्रगट लचाहतोरे कि हेन्दु खोजारिंङ तोरे l
\v 15 दंङ अंऊ देशो दोरची दोरे हुंचा अंजी तोइरे, दंङ दोऊ सुधि लहरिगा तोह दोति यहचा इबि मोक्का तोई l
\v 16 पर दोरे इच्चा रूठे छना कुचे स्वर्गीय देशो अभिलाषी तोरे; ध्या लेह परमेश्वर दोतु परमेश्वर शोतो दोता साथे माह षेहपते छना कुईन सता दोई दोतु थलजि इच्चा नगर तेयार लसिह तोत l
\p
\v 17 विश्वासो दोरची ऐ अब्राहम, परखेचिम टेमारि, इसहाक बि बलिदान चढातिर; अचि प्रतिज्ञारे हेले मानेकते l
\v 18 दंङ दोरंङ साथे ऐ दि कुषीह तोई, ‘’इसहाक दोरची कनु वंश कहलाएपोदो, दू ऐ ऐनो इकलोतो चढाईटी लेहती l’’
\v 19 छना कुचे दोई मानेगी केहरी कि परमेश्वर सामर्थी शुह कि दोबि सि दोतु बिचंङ षिङमी लहरी; अतु दोतु बिचंङ द्रष्टान्त रीति टोइची दू दोबि यचाह खोखसिरी l
\v 20 दंङ विश्वासो दोरची ऐ इसहाक याकूब एसाव बि अंज़ा दू गप्पो बारे आशिष रेंई l
\v 21 विश्वासो दोरची ऐ याकूब सिमी टेमारि युसूफ झुलाह योह तु बिचंङ इच्चा- इच्चाबि आशिष रेंई l दंङ ऐनो लाठीऊ मुखरिच सहारा लेहपचि ते नमस्कार लहरी l
\v 22 विश्वासो दोरची ऐ यूसुफ, अंऊ मुक्का दू सिमी जोगे तोई, तोह इस्राइलो सन्तान हुन्चा इबि चर्चा लहरी, दंङ ऐनो रूहस्तु आज्ञा रेंई l
\p
\v 23 विशवास दोरची ऐ मूसा ऊ याह- बाह ज़ि, दोबी,पैदा शुचि थल षुमु लाह तचे व्याके तरिर, छना कुचे दोचि खंई कि कटु सलटे तोत, दंङ दोरे राजाऊ साथे माह बेईरिर l
\v 24 विशवासरंङ साथे ऐ मूसा ई सेहंणा शुचि ते फिरोनो मिओ योह कुट्राते साथे इन्कार लहरी l
\v 25 ध्या लेह कि दोबी पापो थोड़े ध्याडा सुख भोगेचिमी रंङ साथे परमेश्वरो मीहतंङ साथे दुख भोगना महस रूठे लेहती l
\v 26 दोई मसीह कारणे निन्दित शुबीमी मिस्त्रो भण्डार दोरची बे मोड़े धन समझेतिर, छना कुचे दोऊ टिरा फल खोखचिमी उम्मीद तोत l
\v 27 विशवास रंङ साथे ऐ विश्वासो दोरची ऐ राजाऊ रोहष रंङ साथे माह बेज़ा ते दोई मिस्त्र छोड़ेगी केहरी, छना कुईन सता दू माहतंङषे खंई ते ला पक्का बड़ेकी बंङज़िरी l
\v 28 विशवास दोरची ऐ दोई फसह शुईह छिडकेट्रीम विधि मानेकति, कि मुण्डो कटु नाश लचाह दू इस्राइलीदू टोइची गुड थाकेनि l
\p
\v 29 विश्वासो दोरची ऐ दोरे षेई समुन्दो पार ध्या ठ्रोह तकसा इलिरे, छना कारचि धरतिऊ टोइची; अंऊ मुक्का मिस्त्रीयोज़ि ध्वाए ऐ लचिह सेहम तो दोरे भत्ते सिए इलिरे l
\v 30 विश्वासो दोरची ऐ यरीहो भिहती, अंऊ मुक्का दोरे निजिह ध्याडा तचे दोऊ चक्कर लगाईगी केहरी, तोह दू द्चे इलि l
\v 31 विश्वासो दोरची ऐ राहब कुकम लचाहड मेचिमी आज्ञा माह मानेकचा दोतंङ साथे नष्ट माह शुई ध्या लेह कि दोई भेदियोदू कुशलतारंङ साथे तसिह तते l
\p
\v 32 हेन्तेग ऊई छि कोग? छना कुईन सता टेम माह केहषी कि गिदोनो, बारक ऐ शिमशोन, शिमशोनो, यिफतहु, दाउद ऐ शमूएलो, ऐ भविष्यवक्तातु गप्पा लोहगा l
\v 33 दंङ दिचि ऐ विश्वासो दोरची ऐ राज्य द्रक्शे; धर्मो कम लहरिर; प्रतीज्ञा लसिह दू दोरे चीज़ारे प्राप्त लहरिर; शेरो आह बन्द लहरिरे;
\v 34 दंङ मेह ज्वाला सोई लहरी; तलवारो धार दोरचि बचेगी हुंचा इलिरे; कमज़ोर शुइरे; लड़ाईरिंङ वीर हुंचा इलिरे; विदेशीयोंदू फ़ोजो सचिह भगाईतिर l
\v 35 दंङ मेचिमीचि ऐनातु सी दोरे यचाह षिङी खोखतिर; अंयो ता घाह जाताह- जाताह सिए इलिर छुटकारा माह ज़ुनदिर, ध्या लेह कि रूठे पुनरुत्थान भागी शोंई l
\v 36 दंङ अरि इच्चा ठठारिंङ उड़ाऐगी केट्री कोड़े ज़े पर छुसिह केट्री केदारि पड़ेपिपिमी दोरची परखेगी केहरी l
\v 37 रघह टू द्रलेह रेंहरे; आरा साथे रें सचि चरती; ते झुट टुकड़ा लेह केहरी; दोतु परीक्षा लेपतिर; तलवार रंङ सचिह केहरी; दोरे कंगालीरिंङ; क्लेशारि, दुख भोगोगी ते त्रई ऐ छगड खलर चोकसा ते; देखा-नोखा सिए श्वातोर;
\v 38 दंङ जंगलंङ गोह, गुफाओ,धरतिऊ छेऊ बिचंङ इलिर संसार दोतु जोगे माहतोई;
\p
\v 39 विश्वासो ऐ दोरची दि भत्ते बारे रूठे गवाही रें केहरी, तोभी दोति प्रतिज्ञा लसिह दोरे चीज माह खोखसिरी l
\v 40 छना कुचे परमेश्वरे हेन्दु थलजि बे इच्चा रूठे गप्पा ठहराइति,कि दोरे हेन्दु बिना सिदतारि माहपीडिरे l
\c 12
\s परमेश्वर बाह दोरची ताड़ना
\p
\v 1 दि कारण कि गवाहो ध्या ठ्रोह मोड़े बादल हेन्दिङ घेरेगी ते तोरे तोह अतांई, हर इच्चा, इच्चा रोकेचा दू चीज़, उलझाइचा दोरे पाप दूर लचिह, दू ज़रका अंऊरतिंङ हेन्दिङ ज़रका रंड्री तोत, धीरजरंङ साथे ज़रका रांई l
\v 2 दंङ विश्वासो कर्ता सिद लचाह दोरे यीशु हखा खंड्रा बंङज़िरे, अचि दू खुशी थलजि अंऊ दोऊ तुईजी तसिह तते छिला चिंद माह लचिहते क्रुसो दुख सहन लहरी, परमेश्वरो सिहासनो सुचंङ हासी इलि बंङज़िरि l
\p
\v 3 ध्या लेह दोऊ टोइची ध्यान लंही, अची ऐनो विरोधरिंङ पापी दू धोंण विरोध सहन लहरी कि केर उदास शुचि ते छोड़ेकी माह केओनि l
\v 4 दं ङ केहची पापरंङ साथे लड़ेगी ते दोरंङ साथे ध्या ठ्रोह मुकाबला माह लहरी कि केहतु शुईह बहेगी शोतो l
\v 5 दंङ केर दू उपदेशाबि, अंऊ केतिंङ योह दू बराबर रेंह केट्रातोरे पेषाह इलि तोनि : ‘’हे गिऊ योह, प्रभु रोहष गप्पा था समझेतु, अंऊ मुक्का दोई कनिंङ घुड़के तो यवाह थाछोड़ेतु l
\v 6 छना कुचे प्रभु अतंङ साथे दाह लचाह शुह दोऊ रोहष ला लचाह तोत, अपि योह बड़ेकी केट्रा, दोबी कोड़े ला लगाईचा शुह l’’
\v 7 दंङ केर दुख बि रोहष समझेगी ते सहन लेह केहनी; परमेश्वर केतिंङ योह ञेइते केतंङ साथे वर्ताव लचाहl दू अंयोंह तोत, अतु रोहष बाह ज़ि माह लचाह?
\v 8 दंङ दू रोहष अतु भागी भत्ते श्वातोरे, केहतु माह शुचि तो ता केर योह माहशुई, पर कुकम लचाहडो कटुरे शोंई l
\v 9 दंङ यचाह अंऊ मुक्का कि हेन्दु बाह ला हेन्दु सज़ा लवाह लचाह तोइरे, दंङ ञेचि दोतो आदर लहरिन, तोह छि आत्माऊ बाह ऊ हखा ऊई ला अधीन माह बंङदिरे,अंऊ दिरंङ हेनर षिङी बंङज़ोनि l
\v 10 दोरे ता ऐनो समझो हिसाबे थोड़े ध्याड़ो थलजि सज़ा लचाहतोइरे l पर दोईता हेन्दु फायदाऊ थलजि लचाहते, कि हेनर ला दोऊ पवित्रता भागी शुचि योंई l
\v 11 तुई हर पाठीऊ सज़ा खुशी माशु पर शोको ऐ गप्पा तंङफ़ते; तांला अंऊ दोबी सहन, लहज़ा पक्का शुचि इलिरे, थले दोति सुखारंङ साथे धर्मो प्रतिफल खोखसा यवाते l
\s उपदेश ए चेतावनी
\p
\v 12 ध्या लेह ढीले गुड ऐ कमज़ोर पुश्तेर सीधा लंही,
\v 13 दंङ केनातु कोन्जो थलजि सीधा अम बड़ाईतेन कि लड़े मीह भटकेगी इबि मेस; पर भला चंगा शुचि योतो l
\p
\v 14 भत्ते तंङ साथे मेल मिलाप तंही, दू पवित्रताऊ खोजी बड़ेकतोनि कि दोऊ बिना प्रभुबि अचिला खंई तरपोरे अचि अचिला प्रभु बि अपेहल ला खमोरे l
\v 15 दंङ ध्यानरंङ साथे खड़ी बंङज़ोई, ध्या शुबी मेस कि अरिया परमेश्वरो अनुग्रह दोरची केषाह योंई या अरिया कडागी जड़ कष्ट रमोर, दोऊ दोरची महसे रे मीहरे अशुद शुचि योरे l
\v 16 ध्या शुबी मेस कि अरिया मीह कुकम लचाड ऐ एसावो बराबर अधर्मी शोतो अचि इच्चा बार बगतो बदलारिंङ ऐनो मुण्डो कटुरे शुबिमी पद लंङीह चरती,
\v 17 केहची ता ञेचातोनि कि थले अंऊ मुक्का दोई आशिष खोखची जुंज़ा तोह मरछी मीह मिहंङी केहरी, दंङ मिकति, बहेगी ते ला पेट्री पर ला सेहम किरचिम मोक्का दोबी माह खोखसिरी l
\p
\v 18 दंङ केर ता दू गोह कछंङ, अंऊ थोकचि तरचि तोई,माह फरसी मेह हन्यार तूफानो कछंङ l
\v 19 दंङ तुरहीऊ हऊष, कुट्रा दोरे ध्या ठ्रोह वचनो कछंङ अतिरे माह l अंऊ दोई दोचि विनती लहरी कि हेन्तेग ञेचा साथे ऊई गप्पारे थालंही l
\v 20 छना कुईन सता दोरे दू आज्ञा बि सहन लेह मरतिरे : ‘’दंङ अंऊला घ्वंण ला गोह थोकपोरे ता दोऊ टोइची रघहटू द्रले लेह केहऊरे l’’
\v 21 दंङ दू दर्शन ध्या ठ्रोह बेद अंजी तोई कि मूसा ई कुई, ‘’गेह महस वेवातोग l’’
\p
\v 22 पर केर सिय्योनो गोह कछंङ षिङी परमेश्वरो नगरंङ, स्वर्गीय यरुश्लेमो, कछंङ लाखो स्वर्गदूतारे तोई l
\v 23 दंङ दोरे मुण्डो कटुतु सभा कलीसिया, अंऊ दोतु मिन स्वर्गरिंङ चेहसी तोरे भत्ते दू न्यायी परमेश्वरो कछंङ, और सिद लसीह दोरे धर्मीयोतु आत्माओ,
\v 24 दंङ खरकोई वाचा बिचंङ यीशु छिड़काव दू शुईह कछंङ अंजे तोनि, अंऊ हाबिलो शुईह रंङ साथे रूठे गप्पारे कुट्राते l
\p
\v 25 सावधान बंङज़ेन, दू कुट्रा दोरंङ साथे मोद्द किरतेन, छना कुईन सता दोरे मीहर अंऊ मुक्का धरतिऊ टोइची चेतावनी रांड्रा दोरंङ साथे मोद्द किरचेते बचेगी तरपोनि और हेनर स्वर्गो दोरची चेतवानी रड्रा छना बचेगी तरफोनि?
\v 26 दंङ दू टेमारि तोह दोऊ संग धरतिऊ हिलाइगी चरती, पर हेन्तेग दोई दि प्रतिज्ञा लेहपसी ततो, ‘ इच्चा बार यचाह गेह माह सिर्फ़ धरतिऊबि पर सर्ग ला तुर्ची योतो l’’
\v 27 दंङ दि कुहतो ‘इच्चा बार यचाह ’ दि गप्पा प्रगट लचाह कि अंऊ चीज़ारे तुरची केट्रातोरे; दोरे बणाऐशी दू चीज़ारे शुबी टलेगी योरे; ताकि अंऊ चीज़ारे तुरची मरपातोरे, दोरे अटल बड़ेगी बंङज़ोरे l
\v 28 दंङ दि लहची हेनर दि राज्य खोखशी ते अंऊ त्रुलबिम माह शोतो, दंङ भक्ति ऐ बेद रंङ, परमेश्वरो झांह ठ्रोह आराधना लंही अंऊ दिरंङ साथे दू खुश श्वा l
\v 29 छना कुईन सता हेन्दु परमेश्वर भस्म लचाह दू मेह शुह l
\c 13
\s मसीही जीवनो थ्ल्ज़ी उपदेश
\p
\v 1 भाईचारा रिङ बणेके बंङजू l
\v 2 पोहनाह तु आदर लचिह था पेशोईह,छना कुचे दिऊ दोरची रें मीहचि अनजाने ऐ स्वर्गदूतातु आदर,सत्कार लहरि l
\v 3 दंङ केदियोतू झांह ठ्रोह सुधि लेहपतुंई,कि मानो दोतंङ साथे केर ला केद शोंई, अतंङ साथे मदम बर्ताब लवाह लचाहतोरे,दोतु ला दि समझेके सुधि लेहपचा लंही कि ञेतु फुक तोत l
\v 4 दंङ ब्याह भत्ते बे आदारो गप्पा समझेसी जुंस, ब्याह-बिछोना निष्कलंक ज़ुंस, छना कुईन सता परमेश्वर, कुकम लचाह,ओई मेचिमी तू लालच लहजा दोतु फेसला लोहतो l
\v 5 दंङ केहतु स्वभाव लोभ मेह शुबी जुंस,अंऊ केहतु तोत दोऊ टोइची संतोष लंही,छना कुचे दोई ऐने ऐ कुषीह तोत,‘’गेह कनिंङ अपेला माह छोड़ेकपोग, और अपेल ला मा त्यागेक्पोग l’’
\v 6 ध्या लेह हेनर निडर शुचे कुट्रातोनि,‘’प्रभु गिऊ सहायक तोत गे माह बेओग,मीह गिऊ छि लेह तरपोदो l’’
\p
\v 7 अंऊ केहतु अगुवे तोरे,अचिह केतिंङ परमेश्वरो वचन थह्सी तोत,दोरे हिद तांनि;ध्यानरंङ साथे दोतु चाल,चलन अन्त खंइते दोतु विश्वास लंहीl
\v 8 यीशु मसीह मुतंङ ऐ तोग ऐ युगानयुग इच्चा ठ्रोह तोत l
\v 9 दंङ महस पाठी नोखे शिक्षाओ दोरची बेचैन थाशुई छना कुचे सेहमो अनुग्रह रंङ साथे पक्का बंङज़ि भला तोत,माह कि दू ज़ेमिह चीज़रंङ साथे दोता साथे कम तचाह दोतु छिल्ल फायदा माह शुई l
\v 10 दंङ ञेतु इच्चा ठ्रोह वेदी तरे अंऊ दोरची तम्बू सेवा लचाह दोतु ज़ेईम छिल्ल अधिकार मध्ह,दोऊ टोइची ज़ेइमि अधिकार दू मीहतिंङ माह,अंऊ तम्बू सेवा लचाहतोरे l
\v 11 छना कुचे अंऊ त्रई,घ्वंण तु शुईह महायाजक पाप बलिऊ थलजि पवित्र ठहारिंङ रेन्ज़ा शिल्ज़ा दोतु फ़ुक धकते रोचेह केट्रातोरे,
\v 12 दि लेह,यीशु ला मीहतिंङ ऐनो ऐ शुईह दोरची पवित्र लहचिम थलजि फाटको धकते दुख उठाति l
\v 13 ध्या लेह अतांई दोऊ निन्दा हेन्दु टोइची छावनीऊ धकते दोऊ कछंङ हुंचा ज़ोई l
\v 14 छना कुचे देर ति हेन्दु अंऊला ठहारिंङ नगर माशु,पर हेनर इच्चा अंज़ा दू नगरो खोजरिंङ तोतोनि l
\v 15 ध्या लेह हेनर दोऊ दोरची स्तुति रूपी बलिदान,छना कुचे अंऊ दू होंठो फल अंऊ दोऊ मिन्दा अंगीकार लचाहतोरे,परमेश्वराबि हमेशा चड़ावा लंही l
\v 16 दंङ भलाई लचिह ऐ उदारता सिखाईचि था पेषेंह,छना कुचे परमेश्वर झांह ठ्रोह बलिदान साथे खुश श्वा l
\p
\v 17 दंङ केन्दु अगुवो दू आज्ञा मानेकतुंई दंङ दोतु अधीन बंङज़ेई,छना कुईन सता दोरे दोऊ समान केहतु प्राणो थलजि चेहकी बंङज़ातोरे अति लेखा रंड्री पड़ेपोतो; दोरे दि कम खुशी रंङ साथे लंही, माह कि ठंडी साह लह्पचे तेह, छना कुचे दि दशारिंङ केतिंङ छिल्ल लाभ माशु l
\v 18 दंङ ञेतु थलजि प्रार्थना लवा लंही,छना कुचे ञेतिंङ भरोसा तोत कि हेंदु विवेक शुद तोत; ञेर भत्ते गप्पारिंङ रूठे चाल ज़ोज़ि जुंज़ातोनि l
\v 19 प्रार्थना लहज़िमी थलजि गेह केतिंङ ऊई ला समझापोग कि गेह युताह केहतु कछंङ यचाह अपोग l
\p
\v 20 दंङ हेन्तेग शान्ति ता परमेश्वर,अंऊ हेन्दु प्रभु यीशु बि अंऊ त्रेईतु महान रखवाला तोत l हमेशा ऊ वाचाऊ शुईह गुण सिऊ दोतु बिचंङ षिङी रेन्ज़ा हति l
\v 21 दंङ केतिंङ हर इच्चा रूठे गप्पारि सिद लंही अंऊ दिरंङ केहची दोऊ इच्छा पूरी लंही, अंऊ दोबी रूठे चेहसा दोबी यीशु मसीहऊ दोरची ञेतु अन्दरेग पूरा लोहरे,दोऊ ऐ महिमा युगानयुग युग शुवा लोहतो शुचि बंङज़ोदो lअमीनl
\v 22 हे न्वारे,गेह केतंङ साथे विनती लचाहतग कि दि उपदेशो गप्पारे धीरजरंङ साथे रेड्राई छना कुचे गेह केतिंङ महस चेहसी तोत l
\v 23 दंङ केतिंङ दि हिद शोतो कि तीमुथियुस हेन्दु भाई रिहा लेह केहरी अगर दू युताह अचा अति ता गेह दोरंङ साथे अंजे केतङ साथे शोगाह l
\v 24 दंङ केनातु भत्ते अगुवो ऐ भत्ते पवित्र मीहतिंङ नमस्कार कुई, इटली वाले नमस्कार कुट्रातोरे l
\v 25 केहतु भत्ते दू टोइची अनुग्रह शुवा लोहतो l अमीन l
