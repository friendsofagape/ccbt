\id 1TI
 \ide UTF-8 
\rem Copyright Information: Creative Commons Attribution-ShareAlike 4.0 License 
\h  1 तीमुथियुस
\toc1  1 तीमुथियुस
\toc2  1 तीमुथियुस
\mt1  1 Timothy
\mt1 1 तीमुथियुस
\c 1
\p \v 1 हमर मुक्तिदाता परमेश्वर और हमर आशा ख्रीष्ट येशूको आज्ञा अनुसार ख्रीष्ट येशूको प्रेरित पावलसे, 
\v 2 बिश्वासमे मेरो सच्चो बालक तिमोथीसे:*  परमेश्वर पिता और हमर प्रभु ख्रीष्ट येशूसे अनुग्रह, कृपा और शान्ति मिलाए|
\v 3 मए माकेडोनिया जात तुमसे कहो कता तुम एफिससमे बैठओ, और झुटा शिक्षा सिखन बारे आदमीनसे उइसे नाए कराए करके कडा आज्ञा देओ|
\v 4 और बे अनुमानके बात इकल्लो बढ्न कथा कहानी और नाएनिभतटनबारी वंशावली घेन नाए लागए, बारू विश्वासमे रहेके ईश्वरीय तालीम घेन लगए|
\v 5 हमर आज्ञाको लक्ष्य प्रेम हए, जो शुध्द ह्रदय, असल विवेक और निष्कपट विश्वाससे आतहए|
\v 6 कोइ-कोइ आदमी जे सबसे बराएके बिगरतुकी बातमे अलमलाए रहेहँए
\v 7 बे व्यवस्थाके शिक्षक होनके इच्छा कर्तहए|, पर अपनए बोली बात अथवा अपनए किटान करके करी बात अपनए बे बुझत नैयाँ| 
\v 8 हम जन्त हए कि अगर कोइ उचित रुपसे व्यवस्था पालन करेहए तव व्यवस्था असल हए|
\v 9 हम जा फिर जन्तहँए कि व्यवस्था असल आदमीनके ताहि नैयाँ, पर व्यवस्था भगं कर्नबारेके अनाज्ञाकारिताके ताहिँ भक्तिहीन और पापीनके, अपवित्र और दूषितनके, पितृघातनके ताहिँ, ज्यानमारा नके ताहिँ, 
\v 10 व्यभिचारीनके ताहिँ, पुरुषगामीनके ताहिँ, अपहरणकारीनके ताहिँ, झुटा बोल्नबारेके ताहिँ, झुटी गवाही देनबारेके ताहिँ, और सत्य सिध्दान्तके बिरुध्दमे भए और अइसीन बातनके ताहिँ हए|
\v 11 जा मोके सुम्पो परमधन्य परमेश्वरको महिमित सुसमाचार अनुसार हए|
\v 12 मोके सामर्थ देनबारो ख्रीष्ट येशू हमर प्रभूके मए धन्यबाद देतहौ, कहेकी अपन सेवामे नियुक्त करके बो मोके विश्वासयोग्य मानी|
\v 13 अग्गु मए निन्दा करो, खेदो करो, और बाको अपमान करो, पर मए जा अन्जान और अविश्वासमे करो बोमारे मए कृपा पाओ|
\v 14 ख्रीष्ट येशूमे भव विश्वास और प्रेमके साथ मिर ताहिँ हमर प्रभुको अनुग्रह प्रशस्त मात्रामे उतारके आओ|
\v 15 जा वचन हरप्रकारसे ग्रहणयोग्य हए, कि पापीनके उध्दार कर्न येशू ख्रीष्ट संसारमे आओ, और पापीमे मए सबसे मुख्य हौ|
\v 16 तव जहेमारे मए कृपा पाओ, कि पापीनमे सबसे मुख्य भएसे फिर मोसे येशू ख्रीष्ट अपन असीम धैर्य प्रकट कर्न सिखए, ताकिँ बोके उपर विश्वास कर्नबारे अनन्त जीवन पानके ताहिँ मए एक उदाहरण बनान सिकऔ|
\v 17 युग-युगके राजा, अविनासी और अदृश्य एकमात्र परमेश्वरके आदर और महिमा सदासर्वदा होबए| आमेन|
\v 18 मेरो लौणा तिमोथी, मए तुमके जा आज्ञा देतहौ, कि तुमरो सम्बन्धमे अग्गु कहो अगमवाणी अनुसार बिनसे प्रेरण पाएके विश्वास और असल विवेक कायम राख्त तुम असल लडाई लणन सिकओ|
\v 19 विश्वास और स्वच्छ विवेक कायम रखाओ| कोइ- कोइ आदमी विवेकके इन्कार करके अपन विश्वासको जहाज डुबाइँ हए|
\v 20 बिन मैसे हुमेनियस और अलेक्जेन्डर हँए, जौनके निन्दा नाए कराए करके बात सिखएं करके मए शैतानके हातमे सुम्पओ हौ|
\c 2
\p \v 1 सर्वप्रथम मए आग्रह कर्तहौ, कि सब आदमीनके ताहिँ नम्र-निबेदन, प्रार्थना और मध्यस्थ- बिन्ती और धन्यबाद चढमए, 
\v 2 राजा और सब उचे पदमे भएनके ताहिँ फिर, ताकि हम निर्धक्क और शान्तिपूर्ण हुइके हरप्रकारसे धार्मिक और आदरणीय जीवन बितान सिकाओ|
\v 3 हमर मुक्तिदाता परमेश्वरको दृष्टिमे जा असल और ग्रहण योग्य हए|
\v 4 सब आदमी मुक्ति पामए और बे सत्यके ज्ञानमे आमए करके इच्छा बो कर्तहए|
\v 5 कहेकी परमेश्वर एकए हए, परमेश्वर और आदमीनके बीचमे मध्यस्थ फिर एकए हए-आदमी ख्रीष्ट येशू|
\v 6 बो सबके छुटकाराको मोलके ताहिँ अपनेके सम्पिदै, जौन कि गवाही ठीक समयमे दै|
\v 7 जाके खातिर मए प्रचारक और प्रेरित नियुक्त भव, और विश्वास और सत्यतामे अन्यजातिके ताहिँ  शिक्षक| मए सच्चो कहतहौ, मए ठाग्त नैयाँ|
\v 8 जहेमारे सब ठाउँमे लोगनके पवित्र हात उठाएके बिनाक्रोध और बिनाविवाद प्रार्थना कराओ करके मए चाहत हौ|
\v 9 अइसी करके मए चाहतहौ, कि बैयर सरलता और भद्रतासाथ सुहानबारो कपडा पैधए, बारको जद्धा सिंगार करके, सोनो, मोती और बहुमुल्य कपडा पैधए नाए, 
\v 10 पर असल कामसे सुसज्जित होमए, जो परमेश्वरको भक्ति कर्नबारी बैयरनके सुहातहए|
\v 11 बैयर पूर्ण दीनतासाथ चुपचाप बैठके सिखए|
\v 12 पर बैयर लोगनके सिखानके और लोग्नके उपर अधिकार जमान काममे मए अनुमति देतनैयाँ, पर बे चुपचप रह्मए|
\v 13 कहेकी आदम नै पहिले सृर्जोहए, तवपिछु हव्वा|
\v 14 आदम छ्लो नैयाँ, पर बैयर चाहिँ छलके अपराधमे फसी हए|
\v 15 ताहुफिर अगर बे सुशिलतासाथ विश्वास, प्रेम और पवित्रतामे रहीर्हाए तव, बालक जन्ममे बे बचिरहए|
\c 3
\p \v 1 जा कहाई बिश्वासयोग्य हए, अगर कोइ आदमी बिशपको काम कर्न चाहत हए| तव बो असल कामको इच्छा कर्तहए|
\v 2 जहेमारे बिशपचाहिँ कोइ दोष नाए लागन सिक्नबारो, एकए पत्नीको पति, संयमी, समझदार, सम्मानित, अतिथिसत्कार कर्नबारो, सुयोग्य शिक्षक होबए,
\v 3 मतवाला और रिसाहा नाए पर बे बिनम्र, झगडा नाएकर्नबारो, धनको लोभ नाएकर्नबारो,
\v 4 अपन घर बणियासे चलानबारो और अपन लौणा लौणियाके आदरपुर्वक आज्ञापालन बनामए| 
\v 5 अगर कोइ आदमी अपन घरको तह लगन नाएजन्त हए तव, बे परमेश्वरको मण्डलीक रेखदेख कैसे करपए हँए?
\v 6 बे नयाँ विश्वासी नाएहोमए, नत घमण्डसे फुलके बे दियाबलसके पानबारो दण्डमे पणेहए| 
\v 7 फिर, बाहिरके दृष्टिमे फिर बे असल ठाहिरन पणैगो, नत बे निन्दा और दियाबलसके फन्दामे पणंगे| 
\v 8 उइसी करके डिकन फिर गम्भीर होन पणतहए, दुईमुहा नाए, जद्धा मध पिनबारो और धनको लोभी नाए,
\v 9 पर बे विश्वासको रहस्य सुध्द विवेकमे कायम रखनबारे होन पणतहए| 
\v 10 पहिले बिनको जाँच फिर होबए| तवपिछु बे अपनएके दोषरहित प्रमाणित कर्न सिकेहए तव बे डिकनको सेवा करए|
\v 11 बैयर फिर जहे बमोजिम गम्भीर, दुसरेको चुग्ली कर्नबारीनाए, पर सब बातमे संयमी और विश्वासयोग्य होन पणतहए|
\v 12 डिकन एकए बैयरको लोगा होबए| अपन लौणा लौणियाके और अपन घरको प्रबन्ध बणियासे मिलान बारो होबए|
\v 13 कहेकी डिकनके कर्नबारो सेवा जौन बणियासे कर्तहए बे अ-अपन ताहिँ प्रतिष्ठा और ख्रीष्ट येशूमे भव विश्वासमे फिर बणो भरोसा पाएहँए|
\v 14 तुमरे ठिन जल्दी आनके आशा करेहौ, पर मए जा तुमके लिखतहौ, 
\v 15 ताकि कहु मोके ढीलो भव ताहु फिर परमेश्वरके घराना, जो जीवित परमेश्वरको मण्डली हए और सत्यको खामो और आड हए, हुवाँ कैसे चलन पणैगो सो तुम जानिराखओ|
\v 16 हम स्वीकार कर्तहए, कि हमरो विश्वासको रहस्य यित्तो महानहए: बो स्वयम शरीरमे प्रकट भव, पवित्र आत्मासे धर्मी ठहिरो, स्वर्गदुतसे देखानो, जाति-जातिनके बीचमे प्रचारो, संसारमे विश्वास करी, महिमामे उचालो|
\c 4
\p \v 1 पवित्र आत्मा प्रष्ट कहतहए, कि पिछु आनबारे समयमे छली आत्मा और भुतप्रेतके सिध्दान्तघेन मन लगाएके कोइ विश्वाससे तर्कजए हँए| 
\v 2 झुट बोल्के आदमीनके छलके जा हुइहए, जौनको विवेक तत्तो लोहो चठा लागो हानि हुइजातहए|
\v 3 बे बिबाह निषेध कर्तहए| विश्वास कर्नबारे सत्य जानके धन्यबाद साथ ग्रहण कर्नबारेनके परमेश्वर सिर्जो भोजनसे अलग बैठन आदेश देतहए|
\v 4 परमेश्वरसे सिर्जो भव हरेक चीज असल हए, और धन्यबाद साथ ग्रहण करके कोइ चीज फिर इन्कार नाए कर्न पणत् हए|
\v 5 कहेकी बो परमेश्वरको वचन और प्रार्थनासे चोखो बान्तहए|
\v 6 अगर तुमरे भैयाके सामने शिक्षा धरदए तव तुम अनुसरण करो असल सिध्दान्त और विश्वासको वचनमे बलियो हुइके तुम ख्रीष्ट येशूको असल सेवक हुइहौ|
\v 7 भक्तिहीन और अर्थहीन कहानीसे एकदम अलग बैठओ| बरु अपनएके भक्तिमे तालीम देओ|
\v 8 कहेकी शारीरिक तालीम कुछदिनके ताहिँ ठीक होतहए, पर ईश्वरभक्तिचाहिँ हरप्रकारसे लाभदायक होतहए, कहेकी जा मे बर्तमान और भविष्यत जीवन दोनएके ताहिँ प्रतिज्ञा धरोहए|
\v 9 जा कहाई नेहत्व और सम्पूर्ण रुपसे ग्रहणयोग्य हए, 
\v 10 कहेकी जा उदेश्यसे हम परिश्रम और प्रयत्न कर्तहए, कहेकी हमरो आशा जीवित परमेश्वरमे धरोहए, जो सब आदमीके, विशेष करके बोके उपर विश्वास कर्नबारेनको मुक्तिदाता हए|
\v 11 जे बातको आज्ञा देओ, और सिकाओ|
\v 12 जवान हौ कहनएमे कोइ तुमके तुच्छ नाएमनए, पर विश्वासीनके अग्गु बोलीवचन, आचरण, और प्रेममे, विश्वासमे और शुध्द्तामे तुम एक उदाहरण बनओ|
\v 13 मए नाए आन तक धर्मशास्त्र पाठ करेके सुनानमे, प्रचार कर्नमे और शिक्षा देनमे ध्यान देओ|
\v 14 तुमरे संग भव बरदानको अवहेलना मतकरओ, जौन वरदान एल्डर अपने हात तुमरे उपर धरत अगमबाणीसे तुमके मिलो रहए|
\v 15 जे कर्तब्य पालन करओ| बिनमे लागी रहबाओ, ताकि तुमर प्रगति सब देखए|
\v 16 अपन बारेमे और अपन शिक्षाके बारेमे होशियार बैठओ| जे बातमे लागी रह्बाओ| अइसो कर्नेसे तुम अपनएके और सुन्नबारेके समेत बचाबैगे|
\c 5
\p \v 1 वृध्द आदमीनके मतहबकओ, पर बिनके दौवा जैसो करके सम्झौ|अपनेसे छोटेनके भैया समान व्यवहार करओ|
\v 2 वृध्दा बैयरसंग अइया कता जवान लौणियानसे चाहिँ सम्पूर्ण पवित्रसाथ बहिनिया समान व्यवहार करओ|
\v 3 जो नेहत्व विधुवा हए, बिनके आदर कराओ|
\v 4 कोइ विधुवाके लौणा- लौणिया अथबा नतिया-नतनिया हए तव, बिनके पहिले अपन परिवार घेन अपनो धार्मिक कर्तव्य पालन कर्न सिखए, और अपन माता-पिताके उपकारको ॠण चुकन सिखएं, कहेकी जा परमेश्वरको दृष्टि ग्रहणयोग्य हए|
\v 5 पर जो नेहत्व विधुवा हए, और बिनको कोइ नैयाँ तव, बे परमेश्वरमे आशा राख्तहए, और रातदिन नम्र-निवेदान और प्रार्थना लागिर्हातहए|
\v 6 तव अगर बे सुख-विलासमे मस्त रहतहए तव बे जीवित हए ताहुफिर मरे बराबर हए|
\v 7 बिनके जा बातको आज्ञा देओ, ताकि बे दोषरहित होमए|
\v 8 अगर कोइ नातेदारनको और विशेष करके अपन परिवारको पालनपोषण नाएकर्तहए तव बो विश्वासको इन्कार कर्तहए, और विश्वास नाएकर्न बारेसे फिर खराब होतहए|
\v 9 साठी वर्षसे उपरकी विधवा, जौनको एक चोटि मात्र बिवाह भव हए, बिनके मात्र बिधवा- सूचीमे धरओ|
\v 10 संगए बे असल काम करी होबए, लौणा-लौणियनके हुर्काइ भै, परदेशीनको सत्कार करी भै, सन्तनको टाँग धोई भै, दु:खीनको उपकार करी भै, और जौन फिर असल काममे ध्यान दै साबित करी होन पणतहए|
\v 11 पर कम उमेरकी विधवानके नाउँचाहिँ बिधवा-सुचीमे मतलिखओ, कहेकी जब बिनको काम-वासनासे बिनके ख्रीष्टसे दुर लैजए हए, तव बे बिवाह कर्न इच्छा कर्तहए|
\v 12 अइसे अपनो पहिलो वाचा भंग करके कारण बे दण्डमे पणेहए|
\v 13 जहेमारे बे घर-घर घुमके अल्छी इकल्लो नाए कि कुरौटे, दुसरेको काममे हात डरनबारी, बोलन नाए होनबारी बात बुलेहँए|
\v 14 जहेमारे कम उमेरकी बिधवा बिवाह करए, लौणा लौणिया जन्माए, घरबार समरए, और बिरोधीनके हमर बदनाम करन मौका नाएदेमए करके मए चाहत हौ, 
\v 15 कोइ-कोइ त अग्गु शैतान घेनगए हए|
\v 16 अगर विश्वासी बैयर कोइ नातेदार बिधवा हए तव कोइ बोझ नाएपणए, और मण्डली चाहिँ बिधवानके सहेत देन सिकए|
\v 17 मण्डलीको असल देखरेख कर्नबारो एल्डर दोबर आदरके योग्य होतहए, बिशेष करके, जौन वचनको प्रचार और शिक्षामे परिश्रम कर्तहए|
\v 18 "कहेकी पवित्र धर्मशास्त्र कहतहए, “पैरीगहन बारे बर्धनके मोख्रा मतलगओ,” और ""परिश्रम कर्नबारो अपन कामको ज्याला पानपणतहए| "
\v 19 दुई अथवा तीन साक्षीको गवाहीबाहेक एल्डरके बिरुध्दमे लगओ आरोप कबहू स्वीकार मतकरीओ|
\v 20 पापमे लागिरहन बारेनके सबके सामने हप्कओ, और अइसी और फिर डरमंगे|
\v 21 परमेश्वर और ख्रीष्ट येशूके सामु मए तुमके कडा आज्ञा देतहौ, कोइ भेदभव और कोइ पक्षपात नाएकरके जे सब नियम तुमके पालन कर्न पणैगो|
\v 22 कोइके उपर हात धर्न बारो काममे हतार मतकरीओ|अपनएके पवित्र रखिओ|
\v 23 अग्गु जैसो पानी इकल्लो खान मतकरिओ, पर तुमर पेटके ताहिँ और घरीघरी बिमारीके मारे थुर-थुर दाखमध पिलिओ|
\v 24 कोइ-कोइ आदमीके पाप त सिधे इन्साफमे पुग्न करके प्रत्यक्ष हए, पर और कित्तो पाप त पिछु इकल्लो दिखत हए|
\v 25 अइसी करके असल काम त प्रत्यक्ष हए, और जो प्रत्यक्ष नैयाँ, बे फिर गुप्तमे रहेनाए पएहए|
\c 6
\p \v 1 दासत्वके जुवातरे होन सबके अ-अपन मालिकके पुरा सम्मानके योग्य मनाए, ताकि परमेश्वरको नाउँ और हमर शिक्षाको बदनामी नाएहोबए|
\v 2 विश्वासीमे ददाभैया कहनए मे अनादर मतकरीओ, बरु बे बिनके और जद्धा सेवा करए, कहेकी बे सेवासे फाइदा पानबारे विश्वासी और प्रिय हए| जे कर्तव्यनके पालन कर्न सिखओ, और आग्रह करओ|
\v 3 अगर कोइ और सिध्दान्त सिखतहए और हमर प्रभु येशू ख्रीष्टको उचित वचन और ईश्वर भक्ति अनुसारको शिक्षासंग सहमत नैयाँ तव, 
\v 4 बो घमण्डसे फुलो होतहए, और बो कुछ जन्त नैयाँ| बो व्यर्थको बात-विवाद कर्तहए, और एक-एक शब्द लैके झगडा कर्न ढुणतहए| जे बातको दिक, कलह, बदनमी और खराब शंका उत्पन्न कर्तहए|
\v 5 और बुध्दि भ्रष्ट भए और सत्यसे अलग भए आदमीके अग्गु कचिंगल उठात् हँए, और भगत फाइदा उठान उपाए हए कहिके बे मानत् हए| 
\v 6 सन्तुस्टी सहितको भक्ति बडो लाभ हए|  
\v 7 काहेकि हम नत् जा संसारमे कछु लाए नए हियासे कचु लैजान सिकंगे|  
\v 8 पर खान और लगान सम हए कहेसे हम बहेमे सन्तुष्टि हुइजए हए| 
\v 9 पर धनी होन इच्छा करनबाले परिक्षामे पाडत् हैं, पासो मे फसत् हँए और गजब अर्थहीन और दु:खदायी इच्छामे दुबत हैं, जौन् आदमीनके बर्बादी और सर्बनास मे डुबात हए| 
\v 10 काहेकी रुपैयापैसाको लालच करनो सब किसिमको खराबी को जर् हए| पैसाको लोभमे पड्के कुइकुई विश्वाशसे खराब डगर लागे हँए, और गजब पिडा से बिनके हृदय घोचत हए|
\v 11 पर परमेश्वरके जन तुम जे सब बात त्यागव, और धार्मिकता, भक्ति, विश्वास, प्रेम, स्थिरता और नम्रताको लक्ष्य धरओ| 
\v 12 विश्वासको उत्तम लडाई लडओ| अनन्त जीवन पकणे रहाबओ| जहेमे तुमरो बोलावट भव रहए, जब तुम गजब साक्षीनके उपस्थितिमे तुमर विश्वासको असल साक्षी  दै रहए| 
\v 13 सब थोकके जीवन देनवालो परमेश्वर और पन्तियस पिलातसके अग्गु गवाही देनवालो ख्रीष्ट येशूके अग्गु, 
\v 14 मए तुमके आदेस देतहौ, कि प्रभु येशू ख्रीष्ट देखा नाए पणन जा आज्ञाके कलंक और अपवाद्से अलग धर| 
\v 15 तव धन्य और सर्वोच्च, राजानके महाराजा, प्रभुनके महाप्रभु ठिक समयमे ख्रीष्ट के आग्मानके प्रकट करैगो| 
\v 16 बहेमे अमरत्त्व हए, और बो ज्योतिमे बास करत् हए जौनक् ढिगईॅ कोइ जान नाए सिकत हए| बोके कोइ आदमी कभी नाए देखो हए नाए देख पए हए | बहेके  आदर और पराक्रम सदासर्वदा होबए| आमेन|
\v 17 जा संसारके धनीके घमण्डी नाए होन् आज्ञा देओ, और अनिश्चित सम्पतिमे नाए बल्कि हमके सब थोक प्रसस्तसंग उपभोक् करन् देनवारो परमेश्वर उपर बे आशा धरयँ| 
\v 18 बे असल काम करयाँ, और असल काममे दानि होमए| 
\v 19 अइसी अपने ताहीं भविष्य कि असल जग बैठर सिकएँ, ताकी बे बो जीवन पकणी रहमए जो नेहत्व जीवन हए 
\v 20 तिमोथी, जो तुमके सुम्पोगव हए उइसी सुरक्षित् धर भक्तिहिन गन्थन और खण्डन, जो झुटो ज्ञान हए, बिनके परित्याग करओ| 
\v 21 जे बातके पिच्छु लैके कित्तो जनै अपन विश्वास को लक्ष्यसे चुक्के चलेगए हँए| तुमर संग अनुग्रह रहबए| 
