\id GAL
\ide UTF-8 
\rem Copyright Information: Creative Commons Attribution-ShareAlike 4.0 License 
\h  गलातियों
\toc1  गलातियों
\toc2  गलातियों
\mt1  Galatians
\mt1 गलातियों
\c 1
\p \v 1 पावल ख्रीष्टको एक प्रेरित जो आदमीसे वा कोइ आदमीसे पठओ नैयाँ, बल्कि येशू ख्रीष्ट और परमेश्वर पिता, जौन बोके मरेसे बोके जिन्दा करी, बोसे पठओ भव हौ, 
\v 2 मए और मिरसंग होनबारे सब भैयनके गलातियाके मण्डलीनके:
\v 3 परमेश्वर पिता और हमर प्रभु येशू ख्रीष्टसे तुमके अनुग्रह और शान्ति|
\v 4 हमर परमेश्वर और पिता कि इच्छा अनुसार बो जा वर्तमान दुष्ट युगसे हमके छुट्कारा देनके हमर पापके ताहिँ अपनएके अर्पण करी| 
\v 5 परमेश्वरके सदासर्वदा महिमा होत रहबए| आमेन!
\v 6 मोके अचम्मो लागत हए, कि ख्रीष्टको अनुग्रहमे तुमके बोलानबारेके यितो जल्दी छोडके तुम दुसरो सुसमाचार घेन लागरहे हौ| 
\v 7 वास्तमे दुसरो सुसमाचार नैयाँ, बल्कि अइसे कोइ-कोइ हँए, जौन ख्रीष्टको सुसमाचारके भ्रष्ट पणनके ढुणत् हए| 
\v 8 हमर प्रचार करो सुसमाचारके बिपरित हमके वा स्वर्गसे आनबारो दुत प्रचार करेहए ताहु फिर बो आदमी श्रापित होबए| 
\v 9 हम अग्गुसे कहो जैसो मए फिर और हबए फिर कहत हौ, तुम जौन सुसमाचार ग्रहण करे हौ, बोके बिपरित और कोइ तुमके प्रचार करत् हए तव, बो श्रापित होबए| 
\v 10 का मए आदमीनको निगह ढुणत् हौ, कि परमेश्वरको? अथबा का मए आदमीनके खुशी करन ढुणत् हौ? अगर मए और आदमीनके खुशी करन कोसिस करो हौ तव मए ख्रीष्टको दास हुइतो नाए|
\v 11 भैया, तुम जा जानओ करके मए चाहत हौ, कि मए प्रचार करो सुसमाचार आदमीको सुसमाचार नैयाँ| 
\v 12 काहेकी मए जा कोइ आदमीसे पाओ नैयाँ, नए जा मोके कोइ सिखाइ रहए, बल्कि येशू ख्रीष्टको प्रकाशसे मए जा पाओ हौ|
\v 13 यहूदी धर्म मे रहत अग्गुको मेरो जीवनके बारेमे तुम सुनेहौ, कैसे मए परमेश्वरको मण्डलीके भयानक रुपसे सतओ, और बोके नाश करनके ढुणो|
\v 14 हमर जातिमे, मिर नातेदारमे बहुतनसे मए यहूदी धर्ममे अग्गु बढो रहौ, और मिर पिता-पुर्खाको परम्परामे मए बहुत जोसिलो रहौ| 
\v 15 पर, मिर जन्म होनसे अग्गु मोके अलग करन बारो, और अपनो अनुग्रहसे मोके बुलान बारो परमेश्वरके, 
\v 16 जब अन्यजातिक बीचमे बाको प्रचार करन् अपन पुत्र मोए मे प्रकट करन् बोके खुशी लागो, तव मए कोइ आदमीसे सल्लाह नाए लौ,
\v 17 नाए त मोसे अग्गु प्रेरितनके ठिन मए यरुशलेममे गओ, पर तुरन्त अरब देशमे गओ, और पिछु दमस्कसमे घुमके आओ|
\v 18 तव तीन वर्ष पिछु केफाससंग भेट करन् मए यरुशलेम गओ, और उनके संग पन्ध्र दिनतक बैठो| 
\v 19 तव प्रभुको भैया याकूबके बाहेक अरु कोइ प्रेरितनके मए भेटो नाए| 
\v 20 परमेश्वरके अग्गु मए तुमके विश्वास दिलान चाहत हौ, कि मए जो लिखोहौ बो झुठो नैयाँ|
\v 21 तव पिछु मए सिरिया और किलिकियाके इलाका घेन गओ| 
\v 22 बो बेरा यहूदीनके ख्रीष्टको मण्डलीके मिर मुहू देखिनाए रहए| 
\v 23 बे बो बेरा सुनी इकल्लो रहए, “अग्गु हमके सतान बारे आदमी जौन विश्वास नाश करन ढुणे रहए, और हबए बहे विश्वासको प्रचार कर रहेहँए|” 
\v 24 बे मेरे कारण परमेश्वरके महिमा दैं| 
\c 2
\p \v 1 चौध वर्ष पिछु बारनाबाससंग तीतसके लैके मए फिर यरुशलेम गओ| 
\v 2 ईश्वरीय प्रकाश पाओ अनुसार मए गओ, और बिनके सामने बहे सुसमाचार धरो, जो मए अन्यजातिके प्रचार करो हौ| पर अगुवा कता दिखान बारेनके समने मए एकान्तमे प्रस्तुत करो, ताकि मए जो दौण दौणो और दौण रहो हौ, बो व्यर्थ नाए होबए| 
\v 3 पर मिर संग होनबारो तीतस ग्रीक हए ताहु फिर खतना होन पणैगो करके कोइ कर नाए लगई| 
\v 4 खतनाको जा बात उठो, काहेकी कित्तो झुठा भैया हमर दल भितर चुपएसे घुसके ख्रीष्टमे   भव हमर स्वतन्त्रताको चुहा करके हमके बन्धनमे ल्यान चाहत रहँए| 
\v 5 सुसमाचारको सत्यता तुमके ताहिँ सुरक्षित होबए करके बिनके समने हम एक पलके ताहिँ फिर झुके नाए| 
\v 6 इज्तदार दिखन बारे आदमी जो रहए-और बे जैसो भए से फिर मोके त कोइ फरक पणत् नैयाँ, परमेश्वर आदमीनको पक्छेपात करत् नैयाँ-बे मिर सन्देशमे कुछु थापि नाए| 
\v 7 पर झन् उल्टा, बे देखके, कि बेखतनन्के सुसमाचार प्रचार करनको बोझ मोके दै रहए, जैसी खतनन्के सुसमाचार प्रचार करन् को बोझ दै रहए|
\v 8 परमेश्वर, जौन पत्रुसको प्रेरित पनसे खतनान्के बीचमे काम करी रहए, मोसे फिर अन्यजातिनके बीचमे करी रहए| 
\v 9 याकूब, केफास और यूहन्ना, जो मण्डलीके खम्मा रहए, बिनके उपर भव अनुग्रह पता पाएके पिछु मोके और बारनाबासके संगतिको दाहिने हात दैं| हम अन्यजातिके ठिन जानके और बे चाहिँ खतनन्के ठिन जानके निश्चय करीं| 
\v 10 केबल उनकी जहे इच्छा रहए, कि गरीबनके उपर हमर सम्झना रहबए| बहे करनके मए फिर उत्सुक रहौ|
\v 11 तव जब केफास एन्टिओखियामे आओ, तव मए उनके खुल्लमखुल्ला बिरोध करो| कहेकी बे दोषी रहए| 
\v 12 याकूब पठाए भए आदमी आनसे अग्गु बो अन्यजातिनके संग खात रहए| तव जब बे आए पुगे तव बे अन्यजातिनसे पिछु हटके अलग हुइगए, कहेकी बे खतनाके दल बारेनसे डरइगए रहँए|
\v 13 और बाँकि यहूदी फिर उइसी कपटपूर्ण काम करी| हियाँ ताकि, बे कपटपूर्ण व्यवहारसे करत् बारनाबास फिर भणके गओ| 
\v 14 तव जब सुसमाचारको सत्यता बमोजिम नाएचलो मए देखो, तव बिनके सबके समने मए केफाससे कहो, “तुम यहूदी हुइके यहूदी हानि नाए कि अन्यजाति जैसो चल्तहौ तव, अन्यजातिनके यहूदी जैसो चलनके कैसे कर लगाए हौ?”
\v 15 हम जन्मएको यहूदी हँए, और अन्यजाति जैसो पापी नैयाँ, 
\v 16 और फिर हम जन्त हँए, व्यवस्थाको कामसे कोइ आदमी धर्मी ठैहिरैगो नाए, पर येशू ख्रीष्ट उपरको विश्वाससे धर्मी ठैहिरैगो| जहेमारे हम फिर हमरो विश्वास ख्रीष्ट येशूमे धरेहँए, ताकि हम व्यवस्थाको कामसे नाए पर ख्रीष्टमे धरो भव विश्वाससे धर्मी ठहिर सिकए, काहेकी व्यवस्था कामसे कोइ फिर धर्मी ठहिरैगो नाए| 
\v 17 पर अगर ख्रीष्टमे धर्मी ठहिरनको प्रार्थना करए तव हम पापी पातहँए काहेकी, ख्रीष्ट पापीनके प्रोत्साहन देतहए का? कदापि नैयाँ| 
\v 18 काहेकी अपन उजाढो चीजके मए फिर बनामओ तव, अपनए अपनएके मए अपराधी हौ करके साबित करत् हौ| 
\v 19 काहेकी परमेश्वरके ताहिँ मए जिसकओ करके व्यवस्थासे व्यवस्थाके ताहिँ मए मरो हौ|
\v 20 मए ख्रीष्ट संग क्रुसमे टाँगो हौ, अब उप्रान्त जिनबारो मए नैयाँ, पर ख्रीष्ट मोए मे जित हए| जौन जीवन शरीरमे मए हबए जित हौ, बो परमेश्वरको पुत्रमे विश्वास करके जित हौ, जौन मोके प्रेम करी हए, और मेरे ताहिँ अपनएके अर्पण करी हए| 
\v 21 परमेश्वरको अनुग्रह मए पन्छेयात नैयाँ, काहेकी व्यवस्थासे धर्मी ठहिरए तव ख्रीष्ट व्यर्थएमे मरो हए|  
\c 3
\p \v 1 हे मुर्ख गलती तुमके, कौन मोहनी लगएके वशमे करलओ? तुमरी आँखीके समने येशू ख्रीष्ट क्रूसमे टाँगो बात स्पष्ट रुपसे बर्णन करो गओ रहए| 
\v 2 यित्कए इकल्लो मए तुमसे पुछन चाहत् हौ, तुम पवित्र आत्मा व्यवस्थाके कामसे पाए, कि सुनो भव वचनमे विश्वास करके? 
\v 3 का तुम यित्तो मुर्ख हौ, कि आत्मामे सुरु हुइके शरीरमे सिज गए हौ?  
\v 4 का यित्तो दु:ख तुम व्यर्थमे भोगे क? अगर जा व्यर्थमे होतो तव| 
\v 5 जौन तुमके पवित्र आत्मा दै हए, और तुमरे बीचमे अचम्मोको काम करी हए. का जा सब बो व्यवस्था तुमरे कामके कारण करी हए? 
\v 6 आब्रहामके देखओ, “बो परमेश्वरमे विश्वास करत् रहए, और जा उनके ताहिँ धर्मिकता गिनोरहए|” 
\v 7 जहेमारे तुम जा जानओ, कि जौन जौन विश्वास करत् हए, बेहि आब्रहामके सन्तान हए| 
\v 8 "परमेश्वर अन्यजातिनके विश्वाससे धर्मी ठहिरात हँए करके धर्मशास्त्र पहिले दिखाएके आब्रहाम ""तोए मे सब जाति आशिष पएहए करके सुसमाचार अग्गुसे सुने| "
\v 9 जहेमारे विश्वास करन् बारे आदमी विश्वाससे आब्रहामसंग आशिष पाइँ हए| 
\v 10 व्यवस्थाक काममे भर पणन बारे सब श्रापित हँए, काहेकी लिखोहए, “व्यवस्थाके सब बातमे नाए रहानबारो और बे पालन नाए करन् बारो हरेक श्रापित हए|” 
\v 11 "परमेश्वरको दृष्टिमे व्यवस्थासे कोइ आदमी धर्मी ठहिरैगोनाए करके बात प्रत्क्षय हए| कहेकी ""धर्मीचाहिँ विश्वाससे जिबैगो|” "
\v 12 व्यवस्थाचाहिँ विश्वास उपर आधरित नैयाँ, पर जौन आदमी जा काम करेहए, बो बिनहीसे जिहए|”
\v 13 हमर ताहिँ सराप बनके ख्रीष्ट हमके व्यवस्थाको सरापसे मोल तिरके छुटकारा करी, कहेकी कठ्ठामे टाँगो हरेक श्रापित हए, करके लिखोहए| 
\v 14 बो हमके मोल तिरके छुटाई, ताकि आब्रहामके दओ आशिष ख्रीष्ट येशूसे अन्यजाति मे आबए, और हम विश्वाससे प्रतिज्ञाको पवित्र आत्मा प्राप्त कर सिकँए| 
\v 15 भैया तुम, सबदिनको जीवनसे एक उदाहरण लेओ, एक चोटी पक्का हुइके पिछु आदमीनको इच्छा पत्र कोइ रद्द करनाए पए हए,नए त् बोमे थाप पए हए| 
\v 16 "प्रतिज्ञा आब्रहम और उनको सन्तानके दै हए| धर्मशस्त्र ""सन्तानसे"" नए कहत हए, जा त् बहुत आदमिंके संकेत् कत हए| पर धर्मशास्त्र ""तुमर सन्तानसे"" कहत हए, जा एक आदमीको इकल्लो संकेत देत हए, जो ख्रीष्ट हए| "
\v 17 मेरो कहाई को अर्थ जा हए, कि चार सय तीस वर्षपिछु आओ व्यवस्था बोसे अग्गु परमेश्वर पक्का करो भव करारके कटत् नैयाँ, नत प्रतिज्ञा रद्द हुइ जातो| 
\v 18 काहेकी उत्तरअधिकार व्यवस्थासे पैते तव प्रतिज्ञासे पानबारी बात आति नाए| पर परमेश्वर प्रतिज्ञासे अब्राहमके जा दैं| 
\v 19 तव व्यवस्थाको अवाश्वक्ता काहे पणो तव? जौन सन्तानके प्रतिज्ञा भव रहए, बो नाए आन तक अपराधको करण व्यवस्था थापिगव| तव एक जनैके मध्यमसे स्वर्गदुतसे व्यवस्थाको स्थापना भव| 
\v 20 एकए को मध्यस्थ नैयाँ, पर परमेश्वर एकए हए| 
\v 21 तव का व्यवस्था परमेश्वरको प्रतिज्ञाके बिरुद हए क? कदापि नैयाँ| अगर जिन्दा करनके व्यवस्था दओ हुइतो तव धार्मिकता नेहत्व व्यवस्थासे आतो| 
\v 22 तव धर्मशास्त्र बतात् हए, कि सब चीज पापके कैदमे हए, ताकि जौन प्रतिज्ञा येशू ख्रीष्ट उपर विश्वाससे दओ हए, बो विश्वास करन बारेनके दओ हए| 
\v 23 पर विश्वास आनेसे अग्गु हम व्यवस्थाके वशमे रहए, और विश्वास प्रकट नाए होन तक हम थुने रहए| 
\v 24 विश्वाससे हम धर्मी ठहिर सिकँए करके व्यवस्था हमर संरक्षक हुइके हमके ख्रीष्ट तक डोरयनके जिम्मा दैं| 
\v 25 पर अब विश्वास आओ हए तव अब हम संरक्षकके अधिनमे नैयाँ| 
\v 26 कहेकी विश्वाससे तुम सब ख्रीष्ट येशूमे परमेश्वरके सन्तान हौ| 
\v 27 कहेकी तुम मैसे जितनोनके ख्रीष्टमे बप्तिस्मा भव हए, तुम सब ख्रीष्टके धरण करे हौ| 
\v 28 अब नए त् यहूदी हए नए त् ग्रीक, नए त् कमैया हए नए त् फुकुवा, नए त् पुरुष नए स्त्री हए, कहेकी ख्रीष्ट येशूमे तुम सब एक हौ| 
\v 29 अगर तुम ख्रीष्टके हौ तव तुम अब्राहमके सन्तान हौ, और प्रतिज्ञा बमोजिम उत्तरअधिकारी हौ| 
\c 4
\p \v 1 मेरो कहाईको अर्थ जा हए, उत्तरधिकारी जब तक बालक हए, बो सब चीजको मालिक हुइहए ताहु फिर कमैयनसे फरक नैयाँ,
\v 2 पर दौवा ठहराओ समयतक बो अभिभावक और संरक्षकके अधीनमे होतहए| 
\v 3 हम फिर अइसी बालक रहए तव संसारको दैबी शाक्तिके दासत्व तरे रहए, 
\v 4 पर समयको पूर्णतामे परमेश्वर अपन पुत्र पठाई| बो एक बैयरसे जन्मो, पर व्यवस्थाके अधीनमे जन्मो रहए| 
\v 5 व्यवस्थाके अधीनमे रहान बारेनके मोल तिरके छुट्यानके बो आओ, ताकि हम पुत्रको पुरा हक पाए सिकँए| 
\v 6 "तुम पुत्र हुइके मारे परमेश्वर अपन पुत्रको आत्मा हमर ह्रदयमे पठए दैं, जौन ""हे अब्बा, पिता!” करके पुकारत् हँए| "
\v 7 जहेमारे, परमेश्वरसे तुम अब कमैया नैयाँ, पर पुत्र हौ, और पुत्र हौ तव उत्तरधिकारी फिर हौ| 
\v 8 अग्गु अग्गु जब तुम परमेश्वरके चिने नाए रहौ, तुम बिनके दास रहौ, जो स्वभावसे देव नैयाँ,
\v 9 पर अब तुम परमेश्वरके चिनेहौ, अथवा परमेश्वरसे चिनाए हौ, और फिर कैसे तुम बे निर्बल और सुरु-सुरुके खराब सिध्दान्त घेन हुमत हौ और फिर बिनको दास बन्न चाहत हौ? 
\v 10 तुम तिथि, महिनानके, ॠतु और वर्ष मान्त हौ|
\v 11 मोके त् अइसो लागत हए, कि तुमरे ताहिँ करो मेरो परिश्रम व्यर्थ भव| 
\v 12 भैया तुम, मोए जैसे होबओ करके मए बिन्ती करत् हौ, कहेकी मए फिर तुमरी जैसो हौ| तुम मिर कोइ खराबी करे नैयाँ|
\v 13 तुमके पता हए, कि शारीरके कारण मए पहिले सुसमाचार सुनात रहौ| 
\v 14 अगर मिर बिमारी अवस्था तुमरे ताहिँ एक परीक्षा रहए, और तुम मोके तिरस्कार करेनाए, नए घिणना करे, पर परमेश्वरको एक दुत ख्रीष्ट येशू कता मोके ग्रहण करे| 
\v 15 तुमरो अनुभव करो सन्तोस कितए गओ? कहेकी मए गवाही दए सक्तहौ, कि अगर सम्भव होतो तव तुम अपन आँखी तक निकरके फिर मोके दैदिते| 
\v 16 तव तुमसे सच्चो कहेसे क मए तुमर शत्रु हुइगओ हौ क? 
\v 17 तुमके अपने घेन तान्नके बे खुब जोस दिखात हँए् पर अच्छे इच्छासे नाए| तुमके जद्धा  उत्साहसे स्वीकार करए करके बे हमसे तुमके अलग करन् ढुणत् हए| 
\v 18 असल इच्छाके ताहिँ जोसिलो होन अच्छो हए, पर मए तुमरे बीचमे होत इकल्लो जोस दिखानो असल नैयाँ| 
\v 19 मिर छोटे बालक तुम, ख्रीष्ट तुमरमे नाए बन्न तक मए फिर प्रसपिडामे हौ| 
\v 20 हबए मए तुमरे संग हुइके मेरो बोल्नको तारिक बदल्न सिक्तो तव कित्तो अच्छो हुइतो, कहेकी तुमर बारेमे मए अन्योलमे पणो हौ| 
\v 21 तुम व्यवस्थामे अधीनमे रहन चाहन बारेनसे मए कहान चाहत् हौ कि, व्यवस्था का कहत हए का तुमके पता नैयाँ? 
\v 22 काहेकी लिखो हए, अब्राहमके दुई लौणा रहए, टाहलुनिया घेनसे एक, दुस्रो चाहिँ स्वतन्त्र बैयरसे| 
\v 23 टाहलुनियाको लौणा चाहिँ शारीर अनुसार जन्मो रहए, पर स्वतन्त्र बैयरसे जन्मो लौणा प्रतिज्ञासे| 
\v 24 जा बातके कहानीके रुपमे लए सक्त् हँए| बे बैयर दुई किसिमके करार हॅँए| एक चाहिँ सीनै पर्वतसे दासत्वके ताहिँ सन्तान जन्मान बारी हागार हए| 
\v 25 हागार अरब देशको सीनै पर्वत हए, और वर्तमान यरुशलेमसंग बाको तुलना कर सिक्त हँए| कहेकी बो अपन बालकनके संग दासत्वमे हए| 
\v 26 पर उपरको यरुशलेम स्वतन्त्र हए, जो हमरी अइया हए| 
\v 27 काहेकी लिखो हए, “हे नाए जन्मान बारी बाँझी आनन्दसे चिल्ला, हे प्रसपिडा पता नाए पान बारी, मन खोलके चिल्ला, कहेकी पति भैं बैयरसे त्यागी भै बैयरके लौणा-लौडिया बहुत हँए|” 
\v 28 अब हे भैयओ, इसहाक जैसो हम फिर प्रतिज्ञाके सन्तान हए| 
\v 29 पर बो बेरा जैसी शरीर अनुसार जन्मेनके आत्मा अनुसार जन्मेनके सतात रहए, और हबए फिर अइसी हए| 
\v 30 पर धर्मशास्त्र कहात हए? “टाहलुनियके और बोके लौणनके निकर देओ, कहेकी दासीको पुत्र स्वतन्त्र बैयरको लौणासंग उत्तरअधिकारी हुइहए नाए|” 
\v 31 जहेमारे भैया, हम टाहलुनियाके नैयाँ, पर स्वतन्त्र बैयरके सन्तान हँए|       
\c 5
\p \v 1 स्वतन्त्रताके ताहिँ ख्रीष्ट हमके स्वतन्त्र करी हए| जहेमारे दरिलो हुइके खडा होबओ. और फिर दासत्वके जुवा तरे मत पणओ| 
\v 2 मए पावल तुमसे कहत हौ, तुम खतना लेहौ तव ख्रीष्टसे तुमके कोइ फाइदा नाए हुइ हए| 
\v 3 खतना होनबारेनके मए फिरके चेतउनी देत हौ, कि सम्पूर्ण व्यवस्था पालन करन् बो बाध्य होतहए| 
\v 4 तुम जो व्यवस्थासे धर्मी ठहिरन चाहत हौ, तव तुम ख्रीष्टसे अलग भए हौ| और तुम अनुग्रहसे तरे खसेहौ| 
\v 5 तुम जो व्यवस्थासे धर्मी ठहिरन चाहत हौ, तव तुम ख्रीष्टसे अलग भए हौ| और तुम अनुग्रहसे तरे खसेहौ| 
\v 6 ख्रीष्ट येशूमे नए त् खतना कोइ मुल्यको नए बेखतना कोइ मुल्यको हए, और बो हए- प्रेमसे काम करन् बारो विश्वास| 
\v 7 तुम अच्छे दौणत् रहौ| तव कौन तुमके सत्यता पालन करनके बाधा दओ? 
\v 8 तुमके बुलान बारेसे जा फकानो-फुल्सानो काम भव नैयाँ| 
\v 9 थोरी सोण जम्मए ढुक्लाके सोण बनात हए| 
\v 10 मए प्रभुमे भरोसा करत् हौ, कि तुम मिर बाहेक दुसरेके बिचार अपनए हौ नाए| पर तुमके निचोर्न बारो जोसुकए फिर बो दण्ड भोगेहए| 
\v 11 पर भैया, अगर मए और खतनाको प्रचार करत् हौ तव मिर उपर जा सब सतावट काहे आओ? तव का क्रूससे आन बारो बाधा गओ हए| 
\v 12 तुमके बिचलित करन् बारे त बरु अपन अगं कटेसे फिर हुइहए|
\v 13 भैया, तुम त स्वतन्त्रताके ताहिँ बुलाए हौ| केवल बो स्वतन्त्रता पापमय स्वभावके ताहिँ प्रयोग मत कराओ| पर प्रेममे तुम एक-दुसरेके सेवक बनओ| 
\v 14  कहेकी समस्त व्यवस्था एकए वचनमे पुरा भव हए, “तए अपन परोसिके अपनए कता प्रेम कर|” 
\v 15 पर तुम एक दुसरेके कटान और निल्न करत् हौ तव होसियार होबओ, तुम एक दुसरेसे खतम होन नाए पणए| 
\v 16 पर मए कहात हौ, पवित्र आत्मासे नेगओ, और पापमय स्वभावके लालच पुरा मत करओ| 
\v 17 काहेकी पापमय स्वभावके लालच पवित्र आत्माके बिरुध्दमे होतहए, और पवित्र आत्माको इच्छा पापमय स्वभावके बिरुध्दमे| तुम जो करन् चाहत हौ बोसे तुमके रोकन जा चाहिँ एक दुसरेके बिरुध्दमे होतहए| 
\v 18 अगर तुम पवित्र आत्मासे डोर्य हौ तव तुम व्यवस्थाके अधीनमे नाए हुइहौ| 
\v 19 पापमय स्वभावके काम प्रत्यक्ष हए जो जेही हय- व्यभिचार, अपवित्रता, लम्पटपना, 
\v 20  मूर्तिपुजा, मन्त्रतन्त्र, दुश्मनी, झैझगडा, ईर्ष्या, क्रोध, स्वार्थीपन, फूट, गुटबन्दी, 
\v 21 रीस, पियक्कडपन, अशलील मोजमज्जा, और अइसी जौनके बारेम मए तुमके चेताउनी देतहौ, और अग्गु फिर दओ हौ| जौन-जौन अइसो काम करत् हए, बे परमेश्वरको राज्यके हकदार बनेहँए नाए! 
\v 22 पर पवित्र आत्माके फल चाहिँ प्रेम, आनन्द, शान्ति, धैर्य, दया. भलाइ, विश्वासता, 
\v 23 नम्रता, संयम हए| अइसे चीजनके बिरुध्दमे कोइ व्यवस्था नैयाँ|
\v 24 पर बे जो ख्रीष्ट येशूके हय, बे पापमय स्वभावके बाको बासना और लालचसहित क्रुसमे टाँगिहए| 
\v 25 हम पवित्र आत्मासे जीत हँए तव आत्माके अनुसार नेगए| 
\v 26 हम अहंकारी नाए होमए, एक दुसरेके रीस मत उठओ, और एक दुसरेके ईर्ष्या मत करओ|
\c 6
\p \v 1 भैया, अगर कोइ आदमी अपराधमे पक्राउ पणिगव तव तुम जो आत्मिक हौ, तुम नम्रता पुर्वक बिनको सुधार करओ| अपनएके फिर बिचार करिओ, नत तुम फिर परीक्षामे पणेहौ| 
\v 2 एक दुसरेको भार उठाबओ, और अइसी ख्रीष्टको व्यवस्था पुरा करओ| 
\v 3 काहेकी कोइ मुल्य नाए भव आदमी अपनएके कोइ हौ करके मान्त हए तव बो अपनएके धोखा देत हए| 
\v 4 प्रत्येके अपन कामको जाँच करओ, तव मात्र बो अपनएके और संग तुलना नाए करके अपनए गर्व कर सिक्त हए| 
\v 5 काहेकी हरेकके अपनो भार अपनाएके उठान पणैगो| 
\v 6 वचनको शिक्षा पानबारो अपन सब असल चीज वचन सिखन बारे संग बाटचुट करन पणत् हए| 
\v 7 धोखामे मत पणओ, परमेश्वरको ठ्ठा होत नैयाँ, कहेकी आदमी जो लगत हए बहेको कटनी फिर करत् हए| 
\v 8 जौन अपनो पापमय स्वभावके ताहिँ लागत हए, बो अपनो पापमय स्वभावसे सर्वनाशको कटनी करत् हए| पर जौन आत्माके ताहिँ लगत हए, बो आत्मासे अनन्त जीवनको कटनी करत् हए| 
\v 9 भलाइ करन् को काममे हम नाए थकँए, काहेकी अगर हम हिम्मत हरेहए नाए तव ठीक समयमे हम कटनी करेहए| 
\v 10 जहेमारे मौका पाएअनुसार हम सब आदमीको भलाइ कर्त जाए, विशेष करके बिनके, जो हमर विश्वासके परिवारके हए| 
\v 11 देखओ, मए कित्तो बाणे-बाणे अक्षरसे अपने हातसे तुमरे ताहिँ लिखो हौ| 
\v 12 ख्रीष्टको क्रूसके कारण सतावटमे नाए पणए करके बाहिरसे सब ठीक दिखन चाहन बारे तुमके खतना करन् कर लगत हए| 
\v 13 काहेकी खतना करन् बारे अपनए व्यवस्था पालन नाए करत् हए, पर तुमरे शरीरमे घमण्ड करन् के ताहिँ तुमरो खतना करो बे चाहत हँए| 
\v 14 हमर प्रभु येशू ख्रीष्टको क्रूस बाहेक और कोइ फिर चीज उपर घमण्ड करन् बारी बात मोसे दूर रहबए, जौनसे मए चाहिँ संसारके लेखि, और संसार मिर लेखि क्रूसमे टलंगो हए| 
\v 15 नए त खतनाको कोइ महत्व हए, नए बेखतनाको, पर नयाँ सृष्टि सब थोक हए|
\v 16 अब जो जित्तो जा नियममे चल्त हए, बिनके उपर और परमेश्वरको इस्राएल जाति उपर शान्ति और कृपा रहबए| 
\v 17 अबसे उइसो कोइ मोके कष्ट नाए देबए, काहेकी मए अपन शरीरमे येशूको चठा धारण करत् हौ| 
\v 18 भैया, हमर प्रभु येशू ख्रीष्टको अनुग्रह तुमरे आत्मासंग रह्बए| आमेन|
