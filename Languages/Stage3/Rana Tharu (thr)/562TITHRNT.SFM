\id 2TI
\ide UTF-8
\rem Copyright Information: Creative Commons Attribution-ShareAlike 4.0 License
\h 2 तीमुथियुस
\toc1 2 तीमुथियुस
\toc2 2 तीमुथियुस
\mt1 2 Timothy
\mt1 2 तीमुथियुस
\c 1
\p \v 1 ख्रीष्ट येशूमे भए जीवनको प्रतिज्ञा अनुसार परमेश्वरको इच्छयसे ख्रीष्ट येशूको प्रेरित पावलसे,
\v 2 मिर प्रिय बालक, तिमोथीके:* परमेश्वर पिता और हमर प्रभु ख्रीष्ट येशूसे अनुग्रह, कृपा और शान्ति|
\v 3 जब मए तुमके निरन्तर अपन प्रार्थनामे सम्झत हौ, जौनको सेवा मिर पिता पुर्खा करे कता मए शुध्द विवेकसे कर्त हौ|
\v 4 तुमरो आँशु सम्झत् रातदिन तुमके भेटन मेरो उत्कट इच्छा होतहए, और मए आनन्दसे भरन सिकौ|
\v 5 मोके तुमरो निष्कपट विश्वासको सम्झना होतहए| बो विश्वास, जो पहिले तुमरी दादी लोइसमे रहए, और तुमरी अइया युनिसमे मोके निश्चित हए, बो विश्वास तुमर मे फिर हए|
\v 6 जहेमारे मए तुमके याद दिलात हौ, कि मए तुमर उपर हात धरके तुम पओ परमेश्वरको वरदानके प्रज्वलित राखओ|
\v 7 काहेकी परमेश्वर हमके डरको आत्मा देतहए नैयाँ, पर शक्ति, प्रेम और आत्मासंयमको आत्मा देतहए|
\v 8 जहेमारे हमर प्रभुको गवाही देन शर्म मतमनओ, न त बाको कैदीको, पर परमेश्वरको शक्तिमे सुसमाचारके ताहिँ दु:ख भोगमे तुम सहभागी होबओ|
\v 9 बो हमके उध्दार करी, और एकए पवित्र बोलावटसे बुलाई| हमरो कामके आधरमे नाए, पर बाको अपन इच्छा और अनुग्रहके आधरमे हए, जो बो ख्रीष्ट येशूमे युग-युग अग्गुसे हमके दै रहए,
\v 10 जौन अनुग्रह अब हमर मुक्तिदाता ख्रीष्ट येशूको आगमनसे प्रकट करी हए| बो मृत्युके नाश करके जीवन और अविनाशके सुसमाचारसे प्रकाशमे ल्याई|
\v 11 जहे सुसमाचारके ताहिँ मए एक प्रचारक, प्रेरित और शिक्षक नियुकत् भव|
\v 12 जहेमारे मए जा बात भोगो फिर हौ| पर मए नाए शर्मात हौ, काहेकी मए कौन उपर विश्वास धरे हौ सो मए जन्त हौ, और मोके निश्चित हौ, जौन चिज बो दिनतक मए बोके सुम्पो हौ, बो सुरक्षित् धरन बारो बो हए|
\v 13 ख्रीष्ट येशूमे भव विश्वास और प्रेममे तुम मोसे सुने सच्ची बातको नमुनाको अनुसरण करओ|
\v 14 तुमके जिम्मा लागओ सत्य हमरमे वास करन बारो पवित्र आत्मासे सुरक्षित् राखए|
\v 15 एशियामे होनबारे सबए मोसे तरके तुमके पताए हए, बे मैसे फुगेलस और हर्मोगेनस हँए|
\v 16 प्रभु ओनेसिफरसके घरानाके कृपा करए, काहेकी बे मोके बहुत हौसला देत रहए, और मेरो और मेरो साकरको शर्म मनत नाए रहए,
\v 17 पर बे रोम आए पिच्छु बहुत ढुणके मोके पात रहँए|
\v 18 प्रभुके दिनमे बिनके प्रभु कृपा प्रदान करए| तुमके अछ्छेसे पता हए, एफिससमे बे मिर पुरा सेवा करत् रहए|
\c 2
\p
\v 1 जहेमारे तुम, मेरे बालक, ख्रीष्ट येशूमे भव अनुग्रहमे बलियो होबओ|
\v 2 बहुत जनै साक्षीक उपस्थितिमे तुम मोसे जो बात सुने हौ, बे औरनके फिर सिकान सिक्न बारे बिश्वासयोग्य आदमीनके सौप देओ|
\v 3 ख्रीष्ट येशूक असल सिपाही कता दु:ख-भोगमे हमए संग सहभागी होबओ|
\v 4 सेनामे भर्ना भव सिपाही और धन्धामे इरझत नैयाँ, काहेकी बोके भर्ना करन बारेके सन्तुष्ट करन बाको लक्ष्य होतहए|
\v 5 प्रतियोगितामे नियमबमोजिम भाग नाए लए तक कोइ खेलाणी फिर इनाम पए हए नाए|
\v 6 परिश्रम करन बारो किसान बालीको पहिलो हिस्सा पान पणत् हए|
\v 7 मए का कहौ बो विचार करओ, काहेकी प्रत्येक बातमे प्रभु तुमके समझ देहए|
\v 8 मरे से जीवित भव दाऊद वंशको येशू ख्रीष्टके सम्झना करओ, मए प्रचार करो सुसमाचार जहे हए|
\v 9 जहे सुसमाचार, जौनके ताहिँ मए कष्ट भोगत् हौ| और अपराधी जैसो साकरसे बधो हौ| पर परमेश्वरको वचन त साकरमे बँधत नैयाँ|
\v 10 जहेमारे चुनेनके खातिर मए हरेक बात सहत् हौ, ताकि बे फिर अनन्त महिमा साहित् ख्रीष्ट येशूमे भव मुक्ति प्राप्त कर पामए|
\v 11 जा कहाई पक्कि हए, अगर हम बोके संग मरे हँए तओ, हम फिर बोके संग जिउठंगे,
\v 12 हम सह्मंगे तओ, हम फिर बोके संग राज्य करंगे, हम बोके इन्कार करंगे तओ, बो फिर हमके इन्कार करेहए,
\v 13 हम अविश्वासी हँए तओ, बो विश्वासयोग्य हए, काहेकी बो अपनएके इन्कार करनाए पए हए|
\v 14 जा बात बिनके सम्झए देओ, और प्रभुके सामु आज्ञा देओ, कि बे शब्दके बारेमे तर्क- बितर्क नाए करएँ जौन भलाइ कर्त नैयाँ, पर केवल सुननबारेके हानि पुरयात हँए|
\v 15 शर्मान नाए पणए और सत्यको वचनके ठीकसे प्रयोग करन बारे कामदार जैसे अपना अपनके परमेश्वरमे ग्रहणयोग्य बानन भरमग्दुर प्रयत्न करओ|
\v 16 भक्तिहीन बकबक त्यागओ, काहेकी जा से आदमीनके और जद्धा भक्तिहीन घेन लए जए हए|
\v 17 बिनको बातचित सइनोको घाउ हानि गणत जात हए| बिन मैसे हुमेनियस और फिलेतस हँए|
\v 18 पुनरुत्थान अग्गु नए हुइगओ हए करके जे सत्यसे तर्के हँए| कित्तो जनैनको विश्वासके खलबलाए रहेहँए|
\v 19 "पर परमेश्वरको दृढ जग खण रहए, और बो मे छाप लागो हए, “प्रभु अपन जातिके चिन्तहए,” और ""प्रभुको नाउँ लेन बारे जित्तो अधर्मसे दुरए रहबए|”"
\v 20 बणो घरमे सुनो और चाँदीके बरतन इकल्लो नाए, पर कठ्ठा और मट्टीके फिर बारतन होतहँए, कोइ आदर और कोइ अनादरके ताहिँ|
\v 21 जो चिज अनादरके हँए, अगर कोइ बोसे अपनएके शुध्द करैगो तओ, बो आदरको कामके ताहिँ एक पात्र बनैगो, और घरको मालिकके ताहिँ चोखो, उपयोगी, और कोइ असल कामके ताहिँ तयार रएहए|
\v 22 जहेमारे जवानीके अभिलाषा त्यागओ, और शुध्द ह्रदयसे प्रभुको नाउँ लेनेके संगसंग धार्मिकता, विश्वास, प्रेम और शान्तिको लक्ष्य राखओ|
\v 23 पर मुर्ख और बेसमझको सवाल जवाफके इन्कार करओ -तुम जान्त हौ जिनसे झगण होतहए|
\v 24 प्रभुको सेवक झगणलु होन नाए पणत् हए, पर हरेक के ताहिँ दयालु, योग्य शिक्षक, सहनशिलत,
\v 25 और नम्रता साथ अपन विरोधीनके सुधार्न बारो होन पणत् हए, और शायद परमेश्वर बिनके पश्चात्ताप करन, सत्यताके बुझन मन देहए,
\v 26 और बे चेतना पाएके दियाबलसके फन्दासे उमकंगे, जौन बिनके बाको इच्छाअनुसार चलनके कैदी बनाए हए|
\c 3
\p \v 1 पर जा बुझिराखओ, कि आखिरी दिनमे डरलाग्न बारो समय अबैगो
\v 2 काहेकी आदमी अपनए इकल्ले माया करन् बारे, रुपैया पैसाको लालच करन बारे, घमण्डी, ढिट, औरको बद्नाम करन बारे, अइया-दौवाको आज्ञापालन नाए करन बारे, गुननाए भए और अपवित्र, 
\v 3 स्वाभाविक प्रेमरहित,के, खुशी करन नाए सिकनो, औरको बिजरो करन बारे, दुरचारी, क्रूर, असल बातके घिणना करन बारे, 
\v 4 विश्वासघाती, उत्ताउला, अहङाकारसे फुले, परमेश्वरसे जद्धा सुख-विलासके प्रेम करन बारे, 
\v 5 भक्तिको भेष चाहिँ लेनो, पर बाको शक्तिके इन्कार करन बारे होमंगे| अइसे आदमीनसे अलगए बैठओ
\v 6 काहेकी बिन मैसे कोइ-कोइ घर-घर घुसके पापसे थिचरे और बिभिन्न मनोभावके कब्जामे पणे कमजोर बैयरनके अपन अधीनमे पणत् हँए|
\v 7  जौन बैयर सिक्न त सब दिन सिक्त हँए, पर सत्यको ज्ञानमे कबहु आए नाए पात हँए|
\v 8 यान्नेस और याम्ब्रेस मोशाको विरोध करे कता, जे आदमीनके फिर सत्यको विरोध कर्त हँए| जे आदमी भ्रष्ट दिमाकके और नकली विश्वासके होत हँए|
\v 9 पर बे और जद्धा टिकंगे नाए, काहेकी बे दुई आदमीको जैसो बिनको मुर्खता सबए के ठिन प्रकट हुइहए|
\v 10  अब त तुम मेरो शिक्षा, मेरो चरित्र, मेरोजीवनको लक्ष्य, मेरो विश्वास, मेरो धैर्य, मेरो प्रेम, मेरो स्थिरता देखे हौ, 
\v 11 मेरो सतावटके और मेरो कष्टनके एन्टिओखियामे, आइकोनियामे और लुस्त्रामे मिर उपर का पणन आओ और कैसे-कैसे सतावट सहो, ताहु फिर बे सबसे प्रभु मोके बचाई|
\v 12 ख्रीष्ट येशूमे भक्तिसाथ जीवन बितानके इच्छा करन बारे सब जनै सतावटमे पणंगे|     
\v 13  पर दुष्ट आदमी और ठगाहा ठगके और ठगके झन-झन दुष्ट होत जाए हँए|
\v 14 पर तुम चाहिँ अपनए सिके और दृढसंग विश्वास करे जे बातमे लागीरहौ| बे कौनसे सिकेहौ, सो तुम अपनए जान्त हौ| 
\v 15 तुम बालक काल से पवित्र-धर्मशास्त्रसंग परिचित हौ, जौन ख्रीष्ट येशूमे भव विश्वाससे मुक्तिके ताहिँ तुमके शिक्षा देन सिकेहए|
\v 16  सम्पूर्ण पवित्र-शास्त्र परमेश्वरको प्रेरणासे भव हए, और जा सिकानके, अर्ती देनके, सच्यानके, धार्मिकतामे तालिम देनके लाभदायक होतहए, 
\v 17 ताकि परमेश्वरको जन हरेक सुकर्ममे पूर्ण रुपसे सुसज्जित हुइके सिध्द भव होबए|
\c 4
\p \v 1 परमेश्वरके सामने और जिन्दा और मरेनको इन्साफ करन आनबारो ख्रीष्ट येशूके सामने, और बाको आगमन और राज्यके ध्यानमे धरके मए तुमके कणा आज्ञा देत हौ,
\v 2 वचन प्रचार करओ, समय और बेसमयमे तत्पर वैठओ, अर्ती देओ, हप्काओ, उत्साह देओ, और धैर्यमे और शिक्षा देन बारी बातमे मत चुकओ|
\v 3 काहेकी अइसो समय आए रहोहए, जब बे ठीक शिक्षाके नाए सहान बारे होमंगे, पर अपनएऔर के मन पणि बात इकल्लो सुनन चए हँए,  और अपने रुचीअनुसार शिक्षा थुपारंगे,
\v 4 और सत्य बात सुननसे तरक के जए हँए,  कहानी घेन घुमके चले जए हँए|
\v 5 तुम चाहिँ दरिलो होबओ| कष्ट भोगओ, प्रचारको काम करओ, और तुमरो सेवाको काम पुरा करओ|
\v 6 काहेकी, मए त पुजनाके रुपमे अर्पण होन लागो हौ, और बिदाइको बेरा आइ गओ हए||
\v 7 मए उत्तम लणई लणो हौ| मए दौण सिद्ध्याओ हौ| मए विश्वासके बचाए राखो हौ| 
\v 8 अब उप्रान्त मिर ताहिँ धार्मिकताको मुकुट धरोहए, जो धार्मिकताको न्यायधीश प्रभु बो दिन मोके देबैगो, और मोके इकल्लो नाए, पार बाको पुनरागमन प्रिय मानन् बारे सबके देबैगो|
\v 9 मेरे ठिन आनके भरमग्दार कोसिस करओ|
\v 10  काहेकी डेमास जा वर्तमान संसारके प्रेम करी मोके त्यागके बो थेस्लोनिकेमे गओ हए| क्रेसेन्स गलातियामे गए हँए,  तीतस चाहिँ दलमातियामे|
\v 11  लुका इकल्लो मिर संग हए| मर्कूसके ढुणके तुमरे संगए ल्याओ, काहेकी बो मिर सेवा करनमे खुबए जुगणी हए|
\v 12 पर तुखिकसके मए एफिससमे पाठओ हौ|
\v 13 त्रोआसमे कार्पस ठिन मेरो छुटो पिछौण और किताबनके विशेष करके चर्मपत्रनके तुम आत तुमरे संग लैके आओ|
\v 14 तमौटे अलेक्जेन्डर मोके बहुतए खराबी करी| प्रभु बोके बाको कामअनुसार बदला देबैगो|
\v 15  बोसे तुम फिर होशियार वैठओ, काहेकी बो हमरो प्रचारको घोर विरोध करी|
\v 16 मेरो पहिलो प्रतिवादमे कोइ केरो पक्ष लै नाए, पर सब मोके त्यागीँ जा बातको दोष बिनके नाए लागए !  
\v 17 पर सब अन्यजाति सुन सिकए करके प्रभु मेरे साथमे खणा भव, और सम्पूर्ण रुपसे वचनको धोषणा करन मोके शक्ति दै| और मए बघटाको मुहूसे छुटकारा पओ|
\v 18 प्रभु मोके सब खराबीसे जुगाई हए, और बाको स्वर्गीय राज्यके ताहिँ मोके उध्दार करैगो| बोके सदासर्वदा महिमा होबए| आमेन|
\v 19  प्रिस्कीला और अकिलासके और ओनेसिफरसके घरानाके अभिवादन कहिदिओ|
\v 20 इरास्तस कोरिन्थमे रहए, त्रोफिमसके त मए मिलेटसमे बिमारी अवस्थामे छोणो|
\v 21 हिउँत अग्गु आनके भरसक्त कोसिस करओ| युबुलस तुमके अभिबादन पठाइ हए, और पुडेस, लिनस, क्लौडिया और सब भैया फिर|
\v 22 प्रभु तुमर आत्मा संग रहबए| तुमसंग अनुग्रह रहबए|
