\id PHP
 \ide UTF-8 
\rem Copyright Information: Creative Commons Attribution-ShareAlike 4.0 License 
\h  फिलिप्पियों
\toc1  फिलिप्पियों
\toc2  फिलिप्पियों
\mt1  Philippians
\mt1 फिलिप्पियों
\c 1
\p \v 1 मसीह यीशु र दास पौलुस आवरी थिमुथियुस र बाटले, सबू पबितर लोक मनर नाव जोन मसीह यीशु ने होई करी फिलिप्पीने रऊ आत, अध्यक्ष मन आवरी सेवक मन संगे |
\v 2 हामर बुआ माहा परभु आवरी परभु यीशु मसीह र बाटले तोमके अनुग्रह आवरी शान्ति मिरते रओ |
\v 3 मूय जेबे जेबे तोमके सुरता करू आय, तेबे तेबे आपना माहा परभु के धनेबाद देऊ आय;
\v 4 आवरी जेबे बले तमी सबू काचे बिनती करू आय, तो सदा हरिक संगे बिनती करू आय |
\v 5 हाई काचे की तोमि पईल दीन ले धरी करी आजी तक सुसमाचार के फयलायबा ने मोर पाल्ता रला आस |
\v 6 मोके ये गोटर भोरसा आचे की जोन तोमर ने अच्छा काम के चालु करला आचे, हाई हाके यीशु मसीहर दीन तक पूरा करसी |
\v 7 अच्छा आय की मूय तोमि सबू काचे असनी ची बिचार करबी,कसन की तोमि मोर मन ने आई बसला आस, आवरी मोर कैद होयबा ने आवरी सुसमाचार काचे जबाब आवरी सबूत देबा ने तोमि सबू मोर संगे अनुग्रह ने भागी आस |
\v 8 ए थाने माहा परभु मोर गवा आय की मूय मसीह यीशु असन मया करी तोमि सबूर लालसा करू आय |
\v 9 मूय ये पारतना करू आय की तोमर मया गियान आवरी सबू असन बिबेक संगे आवरी बले बाड़ते जाओ,
\v 10 ए थानले की तोमि अच्छा ले अच्छा गोट मनके अच्छा माना, आवरी मसीह र दीने सत बनी राहा, आवरी ठोकर ना खाहा;
\v 11 आवरी हांय धरम र फल ले जोन यीशु मसीह र बाटले होऊ आत, भरते जाहा जाहार ले माहा परभु र महिमा आवरी स्तुति होयते रओ |
\v 12 हे भाई मन, मूय चायबी आची की तोमि ये जाना की मोर उपरे जोन बितला आचे, हातार ले सुसमाचार र ची बाड़ते गला आचे |
\v 13 इती ले की कैसर र राज भवन र सबू पलटन आवरी बाचला सबू लोक मन ने ये छमे आयला आचे की  मूय मसीह काचे कैद आची;
\v 14 आवरी परभु ने जोन भाई आचे, हांय मन ले खूबे मोर कैद होयबा लागी, हियाव बांदी करी माहा परभु र बचन बेधड़क सुनाय बार आवरी बले साहस करू आत |
\v 15 कतक तो कुचर आवरी झगड़ा र लागी मसीह र परचार करू आत आवरी कतक अच्छा मन ले |
\v 16 कोनी गोटक तो ये जानी करी की मूय सुसमाचार काचे जबाब देबा काचे सोंगाय गली आची, मया ले परचार करू आत |
\v 17 आवरी कोनी गोटक तो सीधा ले नाई मातर बिरोध ले मसीह र गोट के सुनाऊ आत, ये सोची करी की मोर कैद ने मोर काचे दुःख के जन्माओत |
\v 18 तो काय होयला ?सिरिप ये की सबू बाटले, बले बाहना ले बले सतले मसीह र गोट के सुनाय जाऊ आय, आवरी मूय असन ले हरिक आची आवरी हरिक रबी बले |
\v 19 कसन की मूय जानी की तोमर बिनती र लागी, आवरी यीशु मसीह र आतमा र दान र लागी, एतार फल मोर उधार होयसी |
\v 20 मूय तो ई मनर लालसा आवरी आशा सोंगाऊ आय की मूय कोनी गोट ने लाज ना होई, मातर जसन मोर बड़े साहस र लागी मसीह र बड़ाई मोर गागर र बाटले सबू दाय होयते रयसी आचे, असनी ची एबे बले होओं, भले मूय जीव रई नोयले मरी जाई |
\v 21 कसन की मोर काचे जीव रबार मसीह आय, आवरी मोरबार लाभ आय |
\v 22 मातर अगर गागर ने जीव रबार ची मोर काम काचे लाभ दायक आय तो मूय ना जानी की काके बाचबी |
\v 23 कसन की मूय दुनोर मंजी ने लटकली आची; जीव तो चायसी आचे की कूदी करी मसीह र लगे जाई रबी, कसन की ये खूबे अच्छा आय,
\v 24 मातर गागर ने रबार तोमर लागी आवरी बले जरूरी आय |
\v 25 ई काचे की मोके एतार भोरसा आचे तेबे: मूय जानी की मूय जीव रबी, मातर तोमि सबू संगे रबी जोनती ले तमी विशवास ने मजबूत होयते जीबास आवरी हायती हरिक रबास;
\v 26 आवरी जोन घमण्ड तोमि मोर बारे ने करू आस, हांय मोर आवरी तोमर लगे आयबा ने मसीह यीशु ने खूबे बाड़ते जाओ |
\v 27 सिरिप अतक करा की तोमर चाल चलन मसीह र सुसमाचार र लाईग होओं की बले मूय आई करी तोमके दकबी, बले ना बले आसी, तोमर बारे ने असनी सुनबी की तोमि गोटक ची आतमा ने थिर आस, आवरी गोटक मन होई करी सुसमाचार र विशवास काचे काम कतरे रऊ आस,
\v 28 आवरी कोनी गोट ने बिरोधी मन के ना डरास |ये तिकर काचे बिनाश र दका देबा चीना आय, मातर तोमर काचे उधार र आवरी ये माहा परभु र बाटले आय |
\v 29 कसन की मसीह र लागी तोमर उपरे ये अनुग्रह होयला की ना सिरिप हातार उपरे विशवास करा मातर तार काचे दुःख बले उठाहा;
\v 30 आवरी तोमके असनी ची काम करबार आय, जसन तोमि मोके करबा दाय दकला आस, आवरी एबे बले सुनुआस की मूय असनी ची करू आय |
\c 2
\p \v 1 तेबे:अगर मसीह ने खिनिक बले शान्ति, आवरी मया ले ढाढस, आवरी आतमा र सहभागी, आवरी खिनिक करुणा आवरी खिनिक दया आय,
\v 2 तो मोर ये हरिक के पूरा करा की गोटक मन राहा, आवरी गोटकी मया, गोटकी चित आवरी गोटकी मन सोंगाहा |
\v 3 बिरोद नोयले झूटर बड़ाई काचे काई ना करा, मातर दीन होई एक दुसर के आपना ले अच्छा समझा |
\v 4 हर गोटक आपनार ची बारे र नाई, मातर दुसरा र बारे ने बले चिंता करा |
\v 5 जसन मसीह यीशु र भाव रये असनी ची तोमर बले भाव होओं;
\v 6 जोन माहा परभु र रूप ने होई करी बले माहा परभु र बरा बर होयबा के आपना बस ने सोंगायबार तीज ना समझला |
\v 7 मातर आपना के असन सुरु करी देला, आवरी दास र असन रूप धरला, आवरी मुनूक मनर असन होयला |
\v 8 आवरी मुनुकर रूप ने आई करी आपना के सुरु बनायला, आवरी ये लगले आगेया कारी  रला की मोरना, हव, क्रूसर मोरना के बले सहन करला |
\v 9 ई लागी माहा परभु ताके खूबे माहान बले बनायला,आवरी ताके हांय नाव देला जोन सबू नाव मनले बले अच्छा आय,
\v 10 की जोन सरग ने आवरी धरतनी ने आवरी धरतनी र तले आचे,हांय सबू यीशु र नाव ने मांडी खुटा दीयास;
\v 11 आवरी माहा परभु बुआ र महिमा काचे सबू जीब मानोत की यीशु मसीह ची परभु आय |
\v 12 ई काचे हे मोर अच्छा लोक मन, जोन परकार तोमि सबू दायले आगेया मानते आयला आस, असनी ची अबर बले ना सिरिप मोर संगे रयते मातर ख़ास करी अबर मोर दूर रबा ने बले डरते आवरी थर थरायते आपना आपना उधार र काम पूरा करते जाहा;
\v 13 कसन की माहा परभु ची आय जोन आपना सो इच्छा निमित तोमर मन ने इच्छा आवरी काम, दुनो गोट मन के करबार परभाव सोंगायला आचे |
\v 14 सबू काम के ना कुड़ कुड़ाय करी आवरी ना झगड़ा होई करा,
\v 15 कसन की तोमि निर्दोष आवरी सीधा साधा होई टेड़ा आवरी हटील लोक मनर मंजी माहा परभु र कलंक नोयला बेटा बेटी बनी राहा, जोन मनर मंजी ने तोमि जीवना र बचन धरी करी जगत ने धरबा दीया असन दका देऊ आस
\v 16 की मसीह र दीन ने मोके घमण्ड करबार कारण होओं की ना मोर परायबार आवरी ना मोर काम करबार फोकाहा होयला |
\v 17 अगर मोके तोमर विशवास रूपी बलिदान आवरी सेवा संगे आपना लोऊ के बले निकरायके पड़ो, तेबे बले मूय हरिक आची आवरी तोमि सबू संगे हरिक ने रऊ आय |
\v 18 असनी ची तोमि बले हरिक हुआ आवरी मोर संगे हरिक करा |
\v 19 मोके परभु यीशु ने आशा आचे की मूय तीमुथियुस तोमर लगे झटके पटायबी, की तोमर हाल सूनी करी मोके शान्ति मिरो |
\v 20 कसन की मोर लगे असन भावर कोनी निआत जोन सुध मनले तोमर चिन्ता करसी |
\v 21 कसन की सबू आपना र ची डगरायबा ने रऊ आत,मातर यीशु मसीह के नाई |
\v 22 मातर हाके तो तोमि परकी दकलास आवरी जानी बले गला आस की जसन बेटा बुआ संगे करू आय, असनी ची हांय सुसमाचार के बड़ायबा ने मोर संगे काम करला |
\v 23 हाई काचे मोके आशा आचे की जड़ दाय मोके जान पड़सी की मोर हाल काय होयसी, अड़की ची दाय मूय ताके पटाय देबी |
\v 24 आवरी मोके परभु उपरे भोरसा आचे की मूय खूद बले झटके आयबी |
\v 25 मातर मूय ईपफ्रुदीतुस के जोन मोर भाई आवरी संगे काम करू आवरी संगवारी योधा आवरी तोमर दूत, आवरी जरूरी गोट मन ने मोर सेवा टहल करबा बिता आय, तोमर लगे पटायबार जरूरी समझली |
\v 26 कसन की तार मन तमी सबू उपरे लागी रला, हाई लागी हांय भांय भांय होई रबार आय कसन की तोमि हातार बेमार र हाल सूनी राहास |
\v 27 जरुर हांय बेमार तो होई रये एलगले की मोरबाटा बले रये, मातर माहा परभु तार उपरे दया करला, आवरी सिरिप तार ची उपरे बले मोके दूक ने दूक ना होओं |
\v 28 हाई काचे मूय हाके भोजन र आवरी बले कोशिश करली की तोमि ताके आवरी भेट होई हरिक हुआ आवरी मोर बले दुःख कम होओं |
\v 29 हाई काचे तोमि परभु ने तार संगे खूबे हरिक ले भेट हुआ, आवरी असन मनर आदर करा,
\v 30 कसन की हांय मसीह र काम काचे आपना जीव उपरे खतरा आनी मोरनार लगे आसी रला की जोन कमी तोमर बाटले मोर सेवा ने होयला ताके पूरा करा |
\c 3
\p \v 1 हाई काचे हे मोर भाई मन, परभु ने हरिक राहा | हांय ची गोट मन तोमके घन घन लिकबा ने मोके काई दुःख ना होये, आवरी इती तोमर अच्छाई आय,
\v 2 कूकुर मनले चेत ने राहा, हांय घिन घिना काम करबा लोक ले चेत ने राहा |
\v 3 कसन की खतना लोक मन हामी ची आव जोन माहा परभु र आतमा र अगुआई ले उपास करू आव, आवरी मसीह यीशु ने घमण्ड करू आत, आवरी गागर उपरे भोरसा ना सोंगायत |
\v 4 मातर मूय तो गागर उपरे बले भोरसा सोन्गायके सकी |अगर कोनी दुसरा के गागर उपरे भोरसा सोंगाय बार बिचार आचे, तो मूय हातार ले बले बड़ी करी सोंगाय के सकी |
\v 5 आट दीन ने मोर खतना होयला, इस्राएल र बंस,आवरी बिन्या मिनर बसर आय; इब्रानी मनर इब्रानी आय; बेबसतार बारे ने अगर बलले फरीसी आय |
\v 6 हरिक र बारे ने अगर बलले कलीसिया मनर कन्द्रायबा बिता; आवरी बेबसतार धरम र बारे ने अगर बलले बिना दोषर रई |
\v 7 मातर जोन जोन गोट मन मोर लाबर रये, हाई मन के मूय मसीह र लागी नुकसान समझली आची |
\v 8 मातर मूय आपना परभु मसीह यीशु र चीना र अच्छाई पनर लागी सबू गोट मनके नुकसान समझू आय |जाहार लागी मूय सबू तिजर नुकसान करली, आवरी हांय मनके कूड़ा समझू आय, जोन मनले मूय मसीह के पायबी
\v 9 आवरी हायती मिराय जीबी; ना की आपना हांय धरम संगे, जोन बेबसता ले आचे, मातर हांय धरम संगे जोन मसीह के विशवास करबा लागी आचेत आवरी माहा परभु र बाटले विशवास करले मिरू आय;
\v 10 की मूय ताके आवरी हातार मोरना ले जय पायबा सामरत के, आवरी हातार संगे दुःख मनने भागी होयबार मोरना के जानबी, आवरी हातार मोरना र बराबरी के पायबी
\v 11 की मूय काई बले निती ले मोरला मनले जीव उठबार पद ले पओचबी |
\v 12 ये मतलब नाई की मूय पाई गली आची, नोयले सबू के जानली आची; जाहार काचे मसीह यीशु मोके धरी रये |
\v 13 हे भाई मन, मोर भावना ये नुआय की मूय धरली आची; मातर सिरिप ये गोटक काम करू आय की जोन गोट मन पीटी बाटे बाचला आचे हांय मनके भुलकी करी, छमेर गोट मन बाटे जायते जायते,
\v 14 निशाना बाटे परायते जीबी आची, की हांय ईनाम पायबी जाहार काचे माहा परभु मोके मसीह यीशु मोके उपरे हाग देला आचे |
\v 15 हामर मनले जतक जानू मन आचेत, असनी बिचार सोंगाहा, आवरी अगर कोनी गोट ने तोमर दुसरा ची बिचार आचे आले माहा परभु हाके  बले तोमर उपरे आनसी |
\v 16 हाई काचे जोन लगले हामी पवचलू आचू, हातारी असन चलू |
\v 17 हे भाई मन, तोमि सबू मिसी करी मोर असन चाल चला, आवरी हांय मनके चीताय राहा जोन मन ये नीती ने चलू आत जाहार उदाहरण तोमि हामर ने पाऊ आस;
\v 18 कसन की खूबे असन चाल चलू आत, जोन मनर गोट तोमके घन घन बलली आची, आवरी एबे बले कांदी कांदी  बलबी आची की हांय मन आपना चाल चलन लेमसीह र कुरूस र शत्रू आत |
\v 19 हांय मनर अंत बिनाश आय, हांय मनर भगवान पेट आय, हांय मन आपना लाजर गोट मन ने घमण्ड करू आत आवरी धरतनी र तिज मन ने मन लगाई रऊ आत |
\v 20 मातर हामर देश सरग ने आचे; आवरी हामी गोटक उधार करू परभु यीशु मसीह र हायती ले आयबार बाट दकबू आचू |
\v 21 हांय आपना शक्ति र हांय पर भावर असन जाहार बाटले हांय सबू तीज मन के आपना बीएस ने करके सके, हामर दीन हिन् सुरु ना होयबा गागर र रूप बदली करी, आपना महिमा र गागर र असन बनाय देसी |
\c 4
\p \v 1 ई काचे हे मोर भाई मन, जोन ने मोर जीव लागी रऊ आय, आवरी जोन मोर हरिक आवरे मुकूट होयसी, हे अच्छा भाई मन, परभु ने असनी ची मंडी राहा |
\v 2 मूय युओदिया मनके बले समझायबी आची आवरी सुनतुखे के बले, की हांय परभु ने गोटक मन ने रोअत |
\v 3 हे सतर संगे काम करू, मूय तोके बले बिन्ती करबी आची की तूय हांय बायले मनर सायता कर, कसन की हांय मन मोर संगे सुसमाचार फयलायबा ने, क्लेमेस आवरी मोर दूसरा संगे काम करू मन संगे काम करलाय, जोन मनर नाव जीवना र पुस्तक ने लिकलार आचे |
\v 4 परभु ने सबू दाय हरिक ने राहा; मूय आवरी बलबी आची, हरिक राहा |
\v 5 तोमर अच्छाई सबू मुनूक उपरे आसो |परभु लगे आचे |
\v 6 कोनी बले गोटर चिंता ना करा; मातर सबू गोटक गोट ने तोमर गूहार, पारतना आवरी बिन्ती र बाटले धनेबाद संगे माहा परभु र लगे आनोत |
\v 7 तेबे माहा परभु र शान्ति, जोन सबू समझ ले अलगे बाहरे आय, तोमर मन आवरी तोमर बिचार मनके मसीह यीशु ने अच्छा ले सोंगायसी |
\v 8 ई काचे ये भाई मन, जोन जोन गोट मन सत आय, आवरी जोन जोन गोट समानर लाईग आय, आवरी जोन जोन गोट मन अच्छा आय, आवरी जोन जोन गोट मन पबितर आय, आवरी जोन जोन गोट मन मनके अच्छा लागू आय, आवरी जोन जोन गोट मन मन के भाऊ आय, माने जोन बले अच्छा गुन आवरी हरिक र गोट मन आचे हांय मन उपरे धियान दीयास |
\v 9 जोन गोट मन के मोर ले सिकला आस, आवरी आपनाय लास, आवरी सुनलास, आवरी मोर उपरे दकलास, हाई मनर माना करा, तेबे माहा परभु जोन शान्ति र सोता आय तोमर संगे रयसी |
\v 10 मूय परभु ने खूबे हरिक आची की अबर अतक दीनर पाचे तोमर चिंता मोर बारे ने आवरी चेतला; जरुर तोमके सुरु ने बले एतार बिचार रये, मातर तोमके मौका ना मिरला |
\v 11 ये नाई की मूय आपना घाटा र लागी ये बलबी आची; कसन की मूय ये सिकली आची की जोन हाल ने आची; हाई ने ची हरिक रबी |
\v 12 मूय सुरू होयके बले जानी आवरी बाड़के बले जानी; सबू गोट आवरी सबू हाल मन ने मूय खायबार,भूके रबार, आवरी बाड़बार घटबार सिकली आची |
\v 13 जोन मोके सामरत देऊ आय हायती मूय सब बानी करके सकी |
\v 14 तेबे बले तोमि अच्छा करलास की मोर दुःख ने मोर भागी होयलास |
\v 15 हे फिलिप्पियों, तोमि खुद बले जानास की सुसमाचार परचार र सुरु ने, जड़ दाय मूय मकिदुनिया ले बिदा होयली, तेबे तोमके छाड़ी आवरी कोनी मण्डली ने धरबा देबार बारे ने मोर सायता ना करलास |
\v 16 असनी ची जड़ दाय मूय तिस्लुनीके ने रई, अड़क दाय बले तोमि मोर घटी पूरा करबा काचे गोटक हार काय मातर दूय हार काई पटाय रई |
\v 17 ये नाई की मूय दान चाहउ आय मातर मूय असन फल चायबी आची जोन तोमर लाभ काचे बाड़ते जाओ |
\v 18 मोर लगे सबू बानी आचे, आवरी खूबे बले आचे; जोन तीज मन के तोमि ईपफ्रूदीतुस र संगे पटाय रये हांय मनके पाई करी मूय भोरली आची, हांय तो सुक देबा सुगंध, आपनायबा लाईग बलिदान आय,जोन माहा परभु के भाऊ आय |
\v 19 मोर माहा परभु बले आपना हांय धनर असन जोन महिमा र संगे मसीह यीशु ने आचे, तोमर सबू घटी के पूरा करसी |
\v 20 हामर माहा परभु आवरी बुआ र महिमा जूग जूग होयते रओं |आमिन |
\v 21 सबू गोटक पबितर लोक मनके, जोन यीशु मसीह ने आचेत जूहार करा | जोन भाई मोर संगे आचेत, तोमके जूहार बलबा आत |
\v 22 सबू पबितर लोक, ख़ास करी जोन कैसर र घरर आत, तोमके जूहार बलबा आत |
\v 23 हामर परभु यीशु मसीह अनुग्रह तोमर आतमा र संगे रओं |
