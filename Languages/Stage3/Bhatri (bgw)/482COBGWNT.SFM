\id 2CO
\ide UTF-8 
\rem Copyright Information: Creative Commons Attribution-ShareAlike 4.0 License 
\h  2 कुरिन्थियों
\toc1  2 कुरिन्थियों
\toc2  2 कुरिन्थियों
\mt1  2 Corinthians
\mt1 2 कुरिन्थियों
\c 1
\p \v 1 पौलुस र बाटले जोन माहा परभु र मन ले मसीह यीशु र पेरित आय, आवरी भाई तीमुथियुस र बाटले माहा परभु र हांय कलीसिया र नावं, जोन कुरिन्थुस ने आचे, आवरी सबू अखया र सबू पवितर लोक मनर नावं :
\v 2 हामर बुआ माहा परभु आवरी परभु यीशु मसीह र बाटले तमके अनुगरह आवरी शान्ति मिरते रओ |
\v 3 हामर परभु यीशु मसीह र माहा परभु आवरी बुआ र धनवाद होओं, जोन दया र बुआ आवरी सबू परकार र शान्ति र माहा परभु आय |
\v 4 हांय हामर सबू दुःख ने शान्ति देऊ आय; की हामी हांय शान्ति लागी जोन माहा परभु हामके देऊ आय, हांय मन के बले शान्ति देयके सको जोन कोनी परकार र दुःख मन ने होयसी |
\v 5 कसन की जसन मसीह र दुःख मन ने हामी खूबे भागी होऊ आवं, असनी ची हामी शान्ति ने बले मसीह र बाटले खूबे भागी होऊ आवं |
\v 6 अगर हामी दुःख पाऊ आवं, तो ये तमर शान्ति आवरी उधार काचे आय; आवरी अगर शान्ति पाऊ आवं, तो ये तमर शान्ति काचे आय; जाहार परभाव ले तमी धीरज संगे हांय दुःख मन के सहू आस, जोनके हामी बले सहू आवं |
\v 7 हामर आशा तमर बारे ने मजबूत आय ; कसन की हांमी जानू की तमी जसन हामर दुःख मन ने, असनी शान्ति में भी सहभागी हुआ |
\v 8 हे भाई मन, हामी ना चाहऊ की तमी हामर हांय दुःख ने अनजान राहा जोन आसिया ने हामर उपरे पड़ला ; हामी असन भारी बोझ ले दबी रऊ, जोन हामर सामरत ले बाहरे रये, इती ले की हामी जीवना ले बले हाथ फुसकाय रऊ |
\v 9 मातर हामी आपना मन ने समझी रऊ की हामर उपरे मोरना र आगेया होयला आचे, की हामी आपना भोरशा ना सोंगाऊ मातर माहा परभु र जोन मरला लोक के बाचाऊ आय |
\v 10 हाई ची हामके मोरना र असन बड़े संकट ले बाचायला, आवरी बाचायसी ; आवरी तार उपरे हामर ये आशा आचे की हांय आगे बले बाचायते रयसी |
\v 11 तमी बले मिसी करी पारतना बाटले हामर सायता करबास की जोन बरदान खुबे मनर बाटले हामके मिरला, तार लागी खूबे लोक हामर बाटले धनेबाद करोत |
\v 12 कसन की हामी आपना र बिबेकर ये गवाई ने घमंड करू आवं, की जगत ने आवरी ख़ास करी तमर मंजी, हामर आदत माहा परभु र लाईग असन पवितरता आवरी सत संगे रये, जोन गागर र गिआन ले नाई मातर माहा परभु र अनुगरह र संगे रये |
\v 13 हामी तमके आवरी काई ना लिकू, सिरिप हांय जोन तमी पडू आस नोयले मानू बले आस, आवरी मके आशा आचे की सरा सरी दाय ले बले मानते रबास |
\v 14 जसन तमी मन ने कतक मनमानला आस की हामी तमर घमण्ड र कारण आवं, असनी ची तमी बले परभु यीशु र दीने हामर काचे घमण्ड र कारण होयबास |
\v 15 ई भोरषा करी मय चायते रई की पईले तमर लगे आयबी की तमके गोटक आवरी दान मिरो ; 
\v 16 आवरी तमर लगले होई करी मकिदुनिया बाटे जीबी, आवरी पाचे मकिदुनिया ले तमर लगे आयबी ; आवरी तमी मके यहूदिया मन बाटे खिनीक दुरे ले पऊचाहा |
\v 17 ई काचे मय जोन ये गोट करी रली तो मय चंचलता दकायली ?नोयले जोन कारबार चायबी आची काय गागर र असन कारबार चायबी आची की मय गोट ने 'हव, हव' बले करबी आवरी 'नाई नाई' बले करबी ?
\v 18 माहा परभु सतगवा आय की हामर हांय बचन ने जोन तमके बलला 'हव ' आवरी 'नाई ' दुनो ना पाया जिबाय |
\v 19 कसन की माहा परभु र बेटा यीशु मसीह जाहार हामर बाटले जसन मोर आवरी सिल्वानुस आवरी तीमुथियुस र बाटले तमर मंजी ने परचार होयला, हायती 'हव' आवरी 'नई' दुनो ना रयेत, मातर हायती 'हव' ची 'हव' |
\v 20 कसन की माहा परभु र जतक किरिया मन आचे, हांय सबू हाई थाने 'हव' र संगे आचे |हाई काचे हातार बाटले आमेन बले होयला की हामर बाटले माहा परभु महिमा होओं |
\v 21 हाई काचे हातार बाटले आमेन बले होयला की हामर बाटले माहा परभु महिमा होओं |
\v 22 जोन हामर उपरे छापा बले करी देला आचे आवरी बयाने ने आतमा के हामर मन मन ने देला |
\v 23 मय माहा परभु के गवाह करी बलबी आची की मय एबे तक कुरिन्थुस ने ई काचे ना आसली, की मके तमर उपरे तरस आऊ आयबार आय |
\v 24 ये नाई की हामी विश्वास बारे ने तमर उपरे परभुता जतायबार चाऊ आत; मातर तमर आनन्द ने साहायक आय कसन की तमी विश्वास ले ची स्थिर रऊ आस | 
\c 2
\p \v 1 मय आपना मन ने ई मन बनाय रली की आवरी तमर लगे उदास करके ना आसी |
\v 2 कसन की अगर तमके उदास करबी, तो मके हरिक करबा बिता कोन होयसी, सिरिप हाई जोनके मय उदास करली ?
\v 3 आवरी मय ई गोट तमके ई काचे लिकली की कबई असन ना होओं की मोर आयबा ने, जोन मन ने मके हरिक मिरबार रये मय हाई मन ले उदास होयबी; कसन की मके तमी सबू उपरे ये गोट र भोरषा आचे की जोन मोर हरिक आय, हाई तमी सबूर बले आय |
\v 4 बड़े दुःख आवरी मनर कष्ट ले मय खूबे असन आशू निकराय निकराय तमके लिकी रई, ई काचे नाई की तमी उदास हुआ मातर ई काचे की तमी हांय बड़े मया के जाना, जोन मके तमर संगे आचे |
\v 5 अगर कोनी बले निरास करला आत, तो मके ची नाई मातर (की तार संगे खूबे बदाई ना करू) खिनीक खिनीक तमी सबू के बले उदास करला आचे |
\v 6 असन लोक मन काचे ये दण्ड जोन भाई मन ने खूबे मन देलाय, खूबे आचेत |
\v 7 ई काचे एतार भला ये आय की तार अपराध के माफ करा आवरी शान्ति दिआस, ना होओं की असन मुनूक खूबे उदासी ने बूड़ी जाओं |
\v 8 ई लागी मय तमके बिनती करबी आची की ताके आपना मया र परमान दिआस |
\v 9 कसन की मय ई काचे बले लिकी रई की तमके परकबी की तमी मोर सबू गोट मन के मानबा काचे तिआर आचास की नाई |
\v 10 जाहार तमी खिनीक माफ करू आस हाके मय बले माफ करू आय, कसन की मय बले जोन काई के बले माफ करली आची, अगर करला आस आले, तो तमर लागी मसीह र जगा ने होई करी माफ करला आचे 
\v 11 की सयतान र हामर उपरे चाल ना चले, कसन की हामी हातार चाल ले अनजान निआवं |
\v 12 जड़ दाय मय मसीह र सुसमाचार सुनायबा काचे त्रोआस आसली, आवरी परभु मोर काचे गोटक उधार उगाड़ी देला, 
\v 13 तो मोर मन ने चयन ना मिरला, ई काचे की मय आपना भाई तीतुस के ना पायली; ई काचे हाय मन ले बिदा होई करी मय मकिदुनिया बाटे जायते गली |
\v 14 मातर माहा परभु र धनेबाद होओं जोन मसीह ने सदा हामके जय र उत्सव ने धरी रऊ आय, आवरी आपना र गिआन र सुगंध हामर दुआरा सबू जगा फयलाऊ आय |
\v 15 कसन की हामी माहा परभु र लगे उधार पायबा मन आवरी नाश होयबा मन दुनो मन काचे मसीह र सुगंध आत |
\v 16 कोनी मन काचे तो मोरबार लागी मोरना र गंध, आवरी कतक मन काचे जीवना र लागी जीवना र सुगंध |भला ये गोट मनर लाईग कोन आय ?
\v 17 कसन की हामी हांय खूबे मनर असन नुआवं जोन माहा परभु र बचन ने मिसरा करू आत ; मातर मनर सत ले आवरी माहा परभु र बाटले माहा परभु के आचे बली जानी करी मसीह ने बलु आत |
\c 3
\p \v 1 काय हामी आवरी आपना बड़ाई करके मुरायलू? नोयले हामके दुसरा लोक मनर असन सिफारिश र चिटी मन तमर लगे आनबार नोयले तमर ले धरबार आय ?
\v 2 हामर चिटी तमी ची आस, जोन हामर हिरदय मन ने लिकलार आचे आवरी ताके सबू मुनूक चिताऊ आवरी पढ़ू आत |
\v 3 ये आय की तमी मसीह र चिटी आस, जोनके हामी सेवक मन असन लिकलू, आवरी जोन सिहाई ले नाई मातर जीवता माहा परभु के आतमा ले, पकना र पटी मन ने नाई,  मातर हिरदय र मॉस रला पटी मन ने लिकलार आचे |
\v 4 हामी मसीह र बाटले माहा परभु र उपरे असनी ची भोरषा सोंगाऊ आवं |
\v 5 ये नाई की हामी आपना खूद ले ये लाईग र आचू की आपना बाटले कोनी गोट र विचार करके सकोत, मातर हामर शिक्षा माहा परभु बाटले आय, 
\v 6 जोन हामके नुआ वाचा र सेवक होयबार लाईग बले करला, शबद र सेवक नाई मातर आतमा र ; कसन की शबद मारू आय, मातर आतमा जीआऊ आय |
\v 7 अगर मोरना र हांय वाचा जाहार शबद पकना मन ने गोदाय लार रये, ए लगले तेज मय होयला की मुसा र मूह ने तेज र लागी जोन घटे पने, एस्राएली हातार मूह ने दकके ना सकते रयेत,
\v 8 तो आतमा र वाचा आवरी बले तेज मय काय काचे ना होये ?
\v 9 कसन की जड़ दाय दोष लगायबा बिती वाचा आवरी बले तेज मय काय काचे ना होये ?
\v 10 आवरी जोन तेज मय रये, हांय बले हांय तेज र लागी जोन हातार ले बाड़ी करी तेज मय रला, कोनी तेज मय ना होयलाय |
\v 11 कसन की जड़ दाय हांय जोन घटते जायते रये तेज मय रये, तो हांय जोन स्थिर रयसी आवरी बले तेज मय काय काचे ना होये ?
\v 12 हाई काचे असनी आशा सोंगाय करी हामी हियाव संगे बलु आवं, 
\v 13 आवरी मुसा र असन नाई, जोन आपना मूह ने परदा सोंगाय रये की एस्राएली हांय घटबा बिती तेज र अंत के ना दको |
\v 14 मातर हांय मन मति मंद होयलाय, कसन की आजी तक जूना नियम पड़बा दाय तिकर हिरदय मन ने हाई परदा पड़ी रऊ आय, मातर हांय मसीह ने उठी जाऊ आय |
\v 15 आजी ले जेबे केबई मुसा र पुसतक पड़ा जाऊ आय, तो तिकर हिरदय मन ने परदा पड़ी रऊ आय |
\v 16 मातर जेबे कबई तिकर हिरदय परभु बाटे बाहड़सी, तेबे हांय परदा उगाड़ी होयसी |
\v 17 परभु तो आतमा आय :आवरी जोन कोनी थाने परभु र आतमा आचे हायती आजादी आचे |
\v 18 मातर जड़ दाय हामी सबूर उघड़ला मूह ले परभु र परताप ये परकार आऊ आय, जोन परकार दरपन ने, तो परभु र बाटले जोन आतमा आचे, हामी हाई तेज रूप ने खिनीक खिनीक करी बदलते जाऊ आत |
\c 4
\p \v 1 ई काचे जड़ दाय हामर उपरे असन दया होयला की हामके ये सेवा मिरला, तो हामी हियाव ना छाड़ेत |
\v 2 मातर हामी लाज र ना जानबा काम मन के तिआगी देलू, आवरी ना चतुराई ले चली, आवरी ना माहा परभु र बचन ने मिसाऊ आत ; मातर सत के आनी करी, माहा परभु र छमे सबू मुनूक र विवेक ने आपना भलाई बसाऊ आत |
\v 3 मातर अगर हामर सुसमाचार ने परदा पड़ला आचे, तो ये नष्ट होयबा बिता मन काचे पड़ला आचे |
\v 4 आवरी हांय विश्वास ना करू मन काचे, जाहार बुधि ये संसार र ईश्वर काना करला आचे, की मसीह जोन माहा परभु र परति रूप आय, तार तेज मय सुसमाचार र उजर हांय मन उपरे ना चमको |
\v 5 कसन की हामी आपना के नाई, मातर मसीह यीशु र परचार करू आवं की हांय परभु आय; आवरी आपना बारे ने ये बलु आव की हामी यीशु र लागी तमर सेवक आव |
\v 6 "ई काचे की माहा परभु ची आय, जोन बलला ""अंधार ले उजर चमको, ""आवरी हाई हामर हिरदय ने चमकाव की माहा परभु र महिमा र पईचान र उजर यीशु मसीह र मूह ले उजर देओं |"
\v 7 मातर हामर लगे हांय धन माटी र थाली बटकी ने सोंगायला आचे की ये असीम सामरत हामर बाटले नाई, मातर माहा परभु बाटले ची होओं |
\v 8 हामी चारो बाटले दुःख तो सहन करू आवं, मातर कष्ट ने ना पढ़ू ; उपाय तो निआय, मातर निराश ना होऊ ; 
\v 9 कन्दराय तो होऊ आवं, मातर छाड़ा ना जाऊ ; घसराय तो जाऊ आवं, मातर नाश ना होऊ |
\v 10 हामी यीशु र मोरना के आपना गागर ने सबू दाय धरी चलू आवं की यीशु र जीवना बले हामर गागर ने आसो |
\v 11 कसन की हामी जीव रई सबू दाय यीशु र लागी मोरनार हाथे सोपा जाऊ आत की यीशु र जीवना बले हामर मोरबा गागर ने आसो |
\v 12 असनी परकार मोरना तो हामर उपरे परभाव सोंगाऊ आय आवरी जीवना तमर उपरे |
\v 13 "ई काचे की हामर हाई विश्वास र आतमा आचे, जाहार बारे ने लिकला आचे, ""मय विश्वास करली, ई काचे मय बलली |""तेबे : हामी बले विश्वास करू आवं, हाई काचे बलु आवं |"
\v 14 कसन की हामी जानू की जोन परभु यीशु के जीआय जीआयला, हाई हामके बले यीशु ने भागी समझी करी जीआयसी, आवरी तमर संगे आपना छमे ठिआ करसी |
\v 15 कसन की सबू बानी तमर काचे आय, की अनुगरह खूबे बाटले खूबे होई करी माहा परभु र महिमा काचे धनेबाद बले बाड़ाओं |
\v 16 हाई काचे हामी हियाव ना छाडू ; अगर हामर बाहर र मुनूककता नाश होऊ आय, तेबले बले हामर भीतर र मुनूकता सबू दीना नुआ होयते जाऊ आय |
\v 17 कसन की हामर दण्डक र खिनिक माँ दुःख हामर काचे खूबे ची खास आवरी अनन्त महिमा निकरायते जाऊ आय ;
\v 18 आवरी हामी तो दकला र तीज मन के नाई मातर ना दकला तीज मन के दकते रऊ आवं ; कसन की दकला तीज मन खिनीक माँ दीन र आय, मातर ना दकला तीज मन सबू दाय बनी रऊ आय |
\c 5
\p \v 1 कसन की हामि जानु जेबे हामर जगर डेरा सरिका उपरे घसराय जायसी, तो हामके माहा परभू र बाटले सरग ने गोटक असन भवन मिलसी जोन हाथ ले बनायबा घर नाई मातर चिरस्थाई आय |
\v 2 इति तो हामि कहरु आंव आवरी बड़े आशा करू आंव की हामर सरग र घर के पिनबू |
\v 3 की एके पिन्दले नांगा ना पाया जाऊ |
\v 4 आवरी हामि ए डेरा ने रई बोझ ले चेपाय होई कहरु आंव, कसन हामि उतरायबार नाई मातर आवरी पिन्दबार चाहउ आंव, कसन बलले हांय मरन घर आय जीवना मिसी जाओ |
\v 5 जोन हामके ई गोट काचे तियार करला आचे हांय माहा परबु आय, जोन हामके बयाने आतमा बले देला आचे |
\v 6 जसन: हामि कड़की ची दाय बरसक रऊं आंव आवरी ये जानू की जड़दाय हमी गागर ने रऊ आंव, तेबे तक हामि परबु ले अलगे आंव -
\v 7 कसन की हामि मुंह के दकी करी नाई, मातर विसबास ने रऊ आंव -
\v 8 हांई काचे हामि बरसक रऊ आंव, आवरी गागर ले अलगे होई परबु संगे रबार आवरी बले अच्छा समंझु आंव |
\v 9 एतार लागी हामर मन र हरिक ए आय की भले संगे रले बले अलगे रले, मातर हामि ताके मने आयते रऊं|
\v 10 कसन की जरूरी आय की हामि सबुर हाल मसीहर निआय गदीर छमे आसो, की सबु लोक आपना -आपना अच्छा खराब कामर बदला जोन हांय गागर बाटले करला आचे पाओ |
\v 11 हांई काचे परबु र डर मानी करी हामि लोक मन के समझाऊ आंव; मातर माहा परबु के हामर हाल छमे आचे, आवरी मोर आशा ये आय की तोमर विवेक  ने पने छमे आयला होयसी |
\v 12 हामि तेबले पने आपनार बड़ाई तोमर छमे ना करू, मातर हामि आपना र बारे ने घमण्ड करबार मोवका देऊ आंव की तमि तिके जबाब देयके सका, जोन मन ने निआय मातर दकावटी गोट मन ने घमण्ड करू आंव |
\v 13 अगर हामि बेशुद आंव आले माहा परबु काचे, आवरी अगर चेता आचु आले तो तोमर काचे आय |
\v 14 कसन की मसीह र मया हामके मजबूर करी देऊ आय; ई काचे की हामि समझू आंव की जेबे गोटक सबु काचे मरला तेबे सबु मरी गलाय |
\v 15 आवरी हांय असनि ची सबु काचे मरला की जोन जिव आचोत, हांय छमे आपना काचे ना जीओत मातर हांतार काचे जोन त्तिकर काचे मरला आवरी पाचे जिव उठला |
\v 16 तेबे: अबर ले हामि काकई गागर र असन ना समझू | अगर हामि मसीह के बले गागर असन जानी रऊ, तेबले पने एबर ले असन ना समझू |
\v 17 ई काचे अगर कोनी मसीह ने आचोत आले हांय नुआ सृष्टि आय: जुना गोट मन पिटी बाटे गला आचे; दका सबु गोट मन नुआ होयला आचे |
\v 18 ये सबु गोट मन माहा परबु बाटले आय, जोन मसीह बाटले आपना संगे हामर मेल -मिलाप करला आवरी मेल -मिलाप र सेवा हामके सोंपला आचे |
\v 19 जसन माहा परबु मसीह ने रई करी आपना संगे सोंसार र मेल-मिलाप करला आवरी तिकर अपराध मनर दोष तिकर उपरे ना लगायला, आवरी हांय मेल -मिलापर वचन हामके सोपी देला आचे |
\v 20 हांई काचे, हामि मसीह र राजपूत आंव; जसन माहा परबु हामर बाटले बिन्ती करसि आचे |हामि मसीह बाटले गुआर करू आंव की माहा परबु संगे मेल -मिलाप करा |
\v 21 जोन पाप ले अनजान रये, हांकई ची हांय हामर काचे पाप बनायला की हामि हांयती होई करी माहा परबु र धारमिक बनु |
\c 6
\p \v 1 हामि जोन माहा परबु र सह करमी आंव ये बले समझाऊं आंव की तार अनुग्रह जोन तोमके होयला, हांके फकाहा जायके ना दियास |
\v 2 कसन की हांय तो बलुआय, “ आपनार हरिक दाय मुय तोर सुनली, आवरी उदार र दिन ने मुय तोर सायता करली |” दका, येबे हांय हरिक र समेया आय;  दका येबे उदार र दिन आय |
\v 3 हामी गोट ने धोका खायबार कोनी मोवका ना देऊ कि हामर सेवा ने काई दोष ना आसो |
\v 4 मातर सबू गोट ले माहा परबु र सेवा करू मन असन आपनार सत गुड़ मन के छमे आनु आत, बडे धीरज ले, दुःख ले, भूक ले, संकट मन ले,
\v 5 कोड़ा खायले, बंदी होयले,  कोल्हार मनले, मेहनत, चेता रयते रले, उपास करले,
\v 6 पवित्रता ले, गियान ले, धीरज ले, दयाले, पवित्र आतमा ले,
\v 7 सतेर मया ले, सत्तर बचन ले, माहा परबु र सामरत ले, धारामिकता र हथियार ले जोन डेबरी- भुजनी हाथ मन आचे,
\v 8 आदर आवरी बिना आदर ले, अशुभ नाव आवरी शुभ नाव ले | भरमायबा लोक जान पड़ुआत तेबे पने सत आय;
\v 9 ना जानू मन सदृश आत, तेबे पने परसिद आत; मरबा लोक असन आवरी दका जिव आचेत; मार खायबा लोक र सदृश आत मातर जीव गला मा मारा ना जायेत ;
\v 10 पशतायबा लोक असन आत, मातर सबु दाय हरिक ने रऊ आत; कंगाल मन आत, मातर खुबे लोक मन के धनवान बनाय देऊ आत; असन आत जसन हामर लगे काई निआय तेबे पने सबु बानी सोंगाऊ आंव |
\v 11 हे कुरिन्थियों, हामि खोली करी तोमर संगे गोट गोटयलू आचू, हामर हिरदय तोमर बाटे उगाड़ी होयला आचे |
\v 12 तोमर काचे हामर मन ने काई शंका निआय, मातर तोमर ची मन मन ने शंका आचे |
\v 13 मातर आपना पिला समझी करी तोमके बलबी आची को तोमि बले हांतार पालाटा ने आपनार हिरदय के उगाड़ी दियास |
\v 14 विशवास ना करू मन संगे आसमान जुआ ने ना जूतो, कसन की धारमिकता आवरी अधरम र काय मेल -मिलाप ? नोयले उजर आवरी अंधार र काय जोड़ी ?
\v 15 आवरी मसीह र बलिआल संगे काय लगाव ? नोयले विश्वासी संगे विशवास ना करु मनर काय नाता ?
\v 16 आवरी मुरती मन संगे माहा परबु र मन्दिर र काय रिश्ता ? कसन की हामि तो जीव रला माहा परबु र मन्दिर आंव ; जसन माहा परबु बलला आचे, “ मुय हांय मन ने रबी आवरी हांय मन ने चलबी; आवरी मुय तिकर माहा परबू होयबी, आवरी हांय मन मोर लोक होयबाय |”
\v 17 हांई काचे परबु बलुआय, “ तिकर मंजी ले निकरा आवरी अलगे राहा; आवरी अशुद तिज मन के ना छिंआ, तो मुय तोमके गरन करबी,
\v 18 आवरी मुय तोमर बुआ होयबी, आवरी तोमि मोर बेटा आवरी बेटी मन होयबास | ये सबले बड़े परबु माहा परबु र वचन आय |”
\c 7
\p \v 1 जसन: हे मोर मया र लोक, जेबे की ये किरिया मन हामके मिरला आचे, तो आसा, हामि खुद के गागर आवरी आतमा र सबु मलिनता ले शुद करू, आवरी माहा परबु र डर ने रई पवित्र होयबार सबूत देऊ |
\v 2 हामके हामर हिरदय ने जगा दिआ | हामि ना काहरी संगे अनिआय करलू, ना काकई नासायलू, आवरी ना काकई ठगलू |
\v 3 मुय तोमके दोषी मानबा काचे ये ना बली |कसन की मुय पईली ची बली सरायली आची की तोमि हामर हिरदय ने बसला आस की हामि तोमर मन संगे मरबा जियबा काचे तियार आचू |
\v 4 मुय तोमके खूब इ हिवाव संगे बलबी आची, मोके तोमर उपरे खुबे घमण्ड आचे; मुय शान्ति ले भरी गली आची | मोर सबु दुःख ने मुय हरिक ने खुबे भरपूर रऊ आंय |
\v 5 कसन की जेबे हामि मकी दुनिया ने आयलु, तेबे बले हामर गागर के सुकना मिरला, मातर हामि चारो बाटले दुःख पायते रऊ; बाहरे लड़ाई मन रये, भीतरे बिकट गोट रये |
\v 6 तेबे पने दिन दाय शान्ति देबा माहा परबु तितुसर आयबा के हामके शान्ति देला;
\v 7 आवरी ना सिरिफ तार आयले ची मातर हांतार हांय शान्ति ले बले, जोन ताके तोमर बाटले मिरी रला, हांय तोमर लालशा, तोमर दुःख, आवरी मोर काचे तोमर धुन र समाचार हामके सुनायला, जो नाति मोके आवरी बले हरिक लागला  |
\v 8 कसन की अगर मुय मोर पत्री ले तोमके शोक करायली, मातर हांतार काचे पशताये नाई जसन की पईले पशतायते रये, कसन की मुय दकु आंय की हांय पत्री ले तोमके शोक तो होयला मातर मातर हांय दण्डक काचे रये |
\v 9 एबर मुय हरिक आची मातर ई काचे नाई की तोमके शोक पहुंचला, मातर ई काचे की तोमि हांय शोक र लागी मन के बाहाड़य लास, कसन की तोमर शोक माहा परबु र मनर हिसाब ने रला की हामर बाटले तोमके कोनी गोट ने हामि ना पंहुचो |
\v 10 कसन की माहा परबु भक्ति र शोक के असन पशतावा छमे आनु आय जांहार फल उदार आय आवरी पाचे हांके पसतायके ना पड़े मातर सांसारिक शोक मोरना के आनु आय |
\v 11 जसन:दका, ई गोट ले की तोमके माहा परबु र भक्ति र शोक होयला तोमि मन ने कतक उत्साह आवरी प्रत्युन्तर  आवरी रिस, आवरी भय, आवरी लालसा, आवरी धन आवरी दण्ड देबार बिचार जनमला ? तोमि सबु बाटले करी दकाय लास की तोमि ए गोट ने निरदोष आस |
\v 12 पाचे मुय जोन तोमर लगरे लिकी रई, हांय ना तो हांतार लागी लिकली हांय अनिआय करला आवरी ना हांतार लागी जाके अनिआय करा गला, मातर ई काचे की तोमर उत्साह जोन हामर काचे आय, हांय माहा परबु र छमे तोमर उपरे आसो |
\v 13 हांई काचे हामके शान्ति मिरला | हामर ये शान्ति संगे तितुस र हरिक लागी आवरी बले हरिक होयला कसन की हांतार जीव तोमि सबुर लागी हरा - भरा होयला आचे |
\v 14 कसन की मुय हांतार छमे तोमर बारे ने काई घमण्ड दकायला, तो लाज ना होयला, मातर जसन हामि तोमके सबु गोट सत्ते- सत्ते बली रऊ, असनी ची हामर घमन्ड दकायबार तितुसर छमे बले सत्ते निकरला |
\v 15 जेबे ताके तोमि सबु र गोट मानु होयबार सुरता आऊ आय की कसन तोमि डरी आवरी थर थरी तार संगे भेंट होयलास; तो हांतार मया तोमर बाटे बले खुबे होयते जाऊ आय |
\v 16 मुय हरिक आची कसन की मोके सबु गोट ने तोमर उपरे भरोसा आचे |
\c 8
\p \v 1 अबर ये भाई मन, हामि तोमके माहा परबु र हांय अनुग्रह र समाचार देऊ आंव जोन मकी दुनिया र कलीसिया ने होयला आचे |
\v 2 की दुखर बड़े परीक्षा ने तिकर बड़े आनन्द आवरी भारी कंगापन ने तिकर उदार खुबे बड़ला |
\v 3 तिकर बारे ने मोर ये गवई आय की हांय मन आपना र सामरत भरते, मातर सामरत ले बले बाहरे मन ले देला |
\v 4 आवरी ये दान ने आवरी पवित्र लोक मनर सेवा र भागी होयबार अनुग्रह र बारे ने, हामि घन घन खुबे बिनती करलू,  |
\v 5 आवरी जसन हामि आशा करी रलू, असनी ची नाई मातर हांय मन परबु क्र आवरी माहा परबु र ईच्छा ले हामके बले आपना के देई देला |
\v 6 हांई काचे हामि तीतुस के समझायलू की जसन हांय पईले शुरू करी रये, असनी ची तोमर मजी ले ये दान र काम के पूरा बले करो |
\v 7 हांई काचे जसन तोमि सबु गोट ने बिसवास, वचन, गियान आवरी सबु असन यत्न ने, आवरी हांय मया ने जोन हामर संगे करू आस बाड़ते जाऊ आस, असनि ची ये दान र काम ने बले बाड़ते जाहा |
\v 8 मुय आगिया र निति ने तो नाई, मातर दुसरा र उत्साह ले तोमर मया र सच्चाई के परकबा काचे बलु  आंय |
\v 9 तोमि हामर परबु यीशु मसीह र अनुग्रह के जानास की हांई धनी होई करी बले तोमर काचे कंगाल बनी गला, की हांतार कंगला होयल तोमि धनी होई जाहा |
\v 10 ये गोट ने मोर सला येई आय : ये तोमर काचे अच्छा आय, जोन एक बरस ले ना सिरिप ये काम के करबा ने ची, मातर ये गोट के चलायबा ने बले पईले होई रलाय,
\v 11 हांई काचे अबर ये काम के पूरा की जसन ईच्छा करबा ने तियार रलास, असनी ची आपना आपना पूंजीर  असन पूरा बले करा |
\v 12 कसन की अगर मनर तियारी होओ तो दान तार असन गरहण ब्लर होऊ आय जोन तार लगे आचे, ना करी तार असन जोन तार लगे निआय |
\v 13 ये नाई की दूसरा के सुख आवरी आवरी तोमके दुःख मिरो,
\v 14 मातर बरा बर बिचार ले ये समेया ने तोमर बड़बा तिकर घाटा ने काम आसो, की तिकर बाड़बा बले तोमर घाटा ने काम आसो की बरा बर होई जाओ |
\v 15 जसन लिकला आचे, “जोन खुबे सकलला हांतार काई खुबे नानिकरला, आवरी जोन खिंडीक मा सकलला हांतार काई कम ना निकरला |”
\v 16 माहा परबु र धन्यवाद होओ, जोन तोमर काचे हाई उत्साह तीतुस र हिरदय ने भरी देला आचे |
\v 17 की हांय हामर समझबार मानला आवरी खुबे उत्साही होई करी हांय आपना र मन ले तोमर लगे गला आचे |
\v 18 हामि तो संगे हांय भाई के बले पटायलु जंहार नाव सुसमाचार बारे ने सबु कलीसिया ने फयलला आचे;
\v 19 आवरी अतकी ची नाई, मातर हांय कलीसिया र बाटले सोंगाय बले गला ये दान र काम काचे हांय हामर संगे जाओ | हामि सेवा हांई काचे करूआंव की परबु र महिमा आवरी हामर मनर तियारी छमे आसो |
\v 20 हामि ये गोट ने सावधान रऊ आंव की ये उदार तार कामर बारे ने जांहार सेवा हामि करू आंव, कोनी हामके दोष ना लगायके पाओ |
\v 21 कसन इ जोन गोट सिरिप परबु र ची लगे नाई, मातर मनुक र लगे पने अच्छा भला आय हामि तिकर चिन्ता करू आंव |
\v 22 हामि तार संगे आपनार भाई के बले पटायलु आचु, जोनके हामि घन घन परखि खुबे गोट मन ने उत्साह पायलु आचु, मातर अबर तोमर उपरे ताके खुबे भरोसा आचे, एतार लागी हांय आवरी बले खुबे उत्साही आचे |
\v 23 अगर कोनी तीतुस र बारे ने पुचले तो हांय मोर संगवारी आवरी तोमर काचे मोर सहकरमी आय;  आवरी अगर हामर भाई मनर बारे ने पुचले तो हांय कलिसिया मन र पटाय लार आवरी मसीह र महिमा आत |
\v 24 जसन: आपनार मया आवरी हामर हांय घमण्ड जोन तोमर बारे ने आय कलिसिया मन र छमे सिद्द करी तिके दकाहा |
\c 9
\p \v 1 अबर सेवा र बारे ने जोन पवित्र लोक मन काचे करा जाऊ आय मोके तोमके लिकबार जरूरी नुआय |
\v 2 कसन की मुय तोमर मन र तियारी के जानी, जाहांर लागी मुय तोमर बारे ने मकी दुनिया बिखारी मन र छमे घमण्ड दकाऊ आंय की उपखया र लोक एक बरस ले तियार होयला आत, आवरी तोमर उत्साह ने आवरी खुबे मन के बले उभार ला आचे |
\v 3 मातर मुय भाई मन के हांय काचे पटायली आची की हामि जोन घमण्ड तोमर बारे ने दकायलु, हांय ए गोट ने फोकाहा ना होओ; मातर मुय जसन बललि असनी ची तोमि तियार राहा |
\v 4 असन ना होओ की कोनी मकी दुनिया र वासी मोर संगे आसो आवरी तोमके तियार ना पाओ, तो होयके सके की ये भरोसा र लागी हामि ( ये ना बलु की तोमि लज्जित हुआ |
\v 5 हांई काचे मुय भाई मन के ये बिनती करबार जरुरी समझली की हांय पईले ले तोमर लगे जाओत, आवरी तोमर उद्दार र फल जाहांर बारे ने पईले ले वचन ने दिया जाई रये, तियार करी रओत की ये दबाव ले नाई मातर उद्दारता र फल र असन तियार होओ |
\v 6 मातर ये गोट ये आय जोन खिनिक मा  बूनूआय, हांय खिनिक मा ची काटसी बले, आवरी जोन खुबे बुनू आय, हांय खुबे काटसी |
\v 7 हर गोटक लोक जसन मन विचारलाय असनी ची दान करा; ना कुड़ कुड़ी करी आवरी ना दबाव ले, कसन की माहा परबु हरिक ले देबा लोक के मया करू आय |
\v 8 माहा परबु सबु असन अनुग्रह तोमके खुबे देयके सके की जोनके सबु गोट ने कड़की ची दाय, सबु बानी, जोन तोमके जरूरी आय, तोमर लगे रओ; आवरी सबु अच्छा काम काचे तोमर लगे खुबे काई रओ |
\v 9 जसन लिकला आचे, “ हांय बिकरला हांय कंगाल मन के दान देला, हांतार धरम सबु दाय बनी रयसी |”
\v 10 जसन: जोन बुनबा बितार बीजा आवरी खायबा काचे रोटी देऊ आय, हांय तोमके बीजा देयसी, आवरी तोमके फलवन्त करसी: आवरी तोमर धरम र फल के बाड़ायसी |
\v 11 तोमि सबु गोट ने सबु असन उद्दारता काचे जोन हामर बाटले माहा परबु र धन्यवाद करू आय, धनवान करा जाहा |
\v 12 कसन की ये सेवा के पूरा करले ना सिरिप पवित्र लोक र जरूरत पूरा होऊ आय, मातर लोक मनर बाटले माहा परबु र बले खुबे धन्यवाद होऊ आय |
\v 13 कसन की ये सेवा के परनाम मानी करी हांय माहा परबु र महिमा छमे आनुआंय की तोमि मसीह र सुसमाचार के मानी करी हांतार अधीन रऊ आस, आवरी तिकर आवरी सबु र सायता करबा ने उद्दारता छमे आनते रऊ आस |
\v 14 आवरी हांय मन तोमर काचे पारतना करू आत; आवरी हांई काचे की तोमके माहा परबु र बड़े मा अनुग्रह आचे, तोमर लालसा करते रऊ आत |
\v 15 माहा परबु र, हांतार हांय दान काचे जोन वर्णन ले बाहरे आचे, धन्यवाद होओ |
\c 10
\p \v 1 मय हाई पौलुस जोन तमर छमे दीन आय मातर पिटी बाटे तमर बाटे साहस करू आय, तमके मसीह र नरमता आवरी कोमलता र लागी समझायबी आची |
\v 2 मय ये बिनती करबी आची की तमर छमे मके ना डरी करी साहस करबार ना पड़ो, जसन मय कोनी लोक मन ने जोन हामके गागर र अनुसार चलबा लोक समझू आत, साहस दकायबार विचार करू आय |
\v 3 कसन की अगर हामी हामी गागर ने चला बूला होऊ आवं, तेबे बले गागर र अनुसार ना लडू |
\v 4 कसन की हामर लड़ाई र ह्तेआर गागर र नाई, मातर गड़ मन के ढायबा काचे माहा परभु र बाटले सामरती आय |
\v 5 हाई काचे हामी सोच मन र आवरी हाय सबू ऊचा गोट मन के, जोन माहा परभु र पईचान र बिरोध ने उठू आय, खण्डन करू आत ; आवरी सबू भावना के बंदी करी मसीह र गोट मानू बनाय देऊ आत,
\v 6 आवरी तिआर रऊ आत की जड़ दाय तमर आगेया पालन पूरा होयसी, तो सबू परकार र आगेया ना मानू मन के दण्ड देओत |
\v 7 तमी हाई गोट मन के दका, जोन आकी र छमे आचे |अगर कोनी के आपना उपरे ये भोरषा आचे की मय मसीह र आय, तो हांय ये बले जानोत की जसन हाय मसीह र आय असनी ची हामी बले आवं |
\v 8 कसन की अगर मय हांय अधिकार र बारे ने आवरी बले घमण्ड दकायबी, जोन परभु तमर नसायबा काचे नाई मातर बनायबा काचे हामके देला आचे, तो लाज ना होई |
\v 9 ये मय ई काचे बलबी आची की चिटी पतरी मन ने तमके डरायबा बिता ना होई |
\v 10 "कसन हांय मन बलु आत, ""तार पतरी मन तो गंभीर आवरी परभाव शाली आय, मातर जड़ दाय हाय छमे रऊ आय, तो हांय गागर र निरबल आवरी वक्तव्य ने हल्का जान पडू आय |"""
\v 11 जोन असन बलु आय, हांय मन ये समझी रओत की जसन पिटी बाटे पतरी मन ने हामर बचन आचे, असनी ची तमर छमे हामर काम बले होयसी |
\v 12 कसन की हामके ये साहस निआय की हामी खूद के हांय मन ने कोनी मन ने गेनोत नोयले हांय मन ले मन के मिलाओत, जोन आपना बड़ाई खूद करू आत, आवरी खूद के एक दुसर के नापी तोअली करी एक दुसर के मिली करी मुरख होऊ आत |
\v 13 हामी तो सीमा ले बाहरे घमण्ड केबई ना करू, मातर हाई सीमा ले जोन माहा परभु हामर काचे ठयरायला आचेम, आवरी हायती तमी बले आयला आस, आवरी तार अनुसार घमण्ड बले करबू |
\v 14 कसन की हामी आपना र ची सीमा ले बाहरे खूद के बाड़ाय बार ना चाहऊ, जसन की तमर लगले ना पहुच बार हाल ने होयता, मातर मसीह र सुसमाचार सुनायते तमर लगले पहुचलू आचू |
\v 15 हामी सिमा ले बाहरे दुसर र मयनत ने घमण्ड ना करू ; मातर हामके आशा आचे की जेने जेने तोमर विश्वास बाड़ते जायसी हाने हाने हामी आपनार सिमा र अनुसार तमर लागी आवरी बले बाड़ते जिबाय, 
\v 16 की हामी तमर सिमा ले छमे जाई करी सुसमाचार सुनायबू, आवरी ये नाई की हामी दुसरा र सिमा र भीतरे बनी बनाय रला काम मन ने घमण्ड करू 
\v 17 मातर जोन घमण्ड करबाय, हाय मन परभु उपरे घमण्ड करोत |
\v 18 कसन की जोन आपनार बड़ाई करू आय हांय नाई, मातर जाहार बड़ाई परभु करू आय, हाई गरहन करा जाऊ आय |
\c 11
\p \v 1 अगर तमी मोर खिनिक ची मुरकता सही देले तो काय ची भला होयता; हां, मोर सही बले दियास |
\v 2 कसन मुय तमर बिषय ने माहा परबु धुन लगाय रउ आंय, ई काचे मुय गोटकी ची माने ले तमर गोट लगायली आची की तमके पवित्र कुंवारी र असन मसीह के सोपी देली |
\v 3 मातर मुय डरबी आची की जसन साप आपना चालाक हवा के बह्काला, असनी ची तमर मन हांय सीधा आवरी पवित्रता ले जोन मसीह र संगे होयबार आय, काय भरष्ट ना करा जाये |
\v 4 अगर कोनी तमर लगे आई करी कोनी दुसर यीशु र परचार करले, जाहार परचार हामि ना करलू; नोयले कोनी आवरी आतमा तमके मिरले, जोन पईले ना मिरी रला; नोयले आवरी कोनी सुसमाचार सुनायले जोनके तमि पईले ना मानी राहास, तेबे तमि हाके सयबास |
\v 5 मुय तो समझबी आची की मुय कोनी गोट ने बड़े ले बड़े पेरिरित ले शुरू नुआय |
\v 6 अगर मुय वक्तव्य ने अनाड़ी आंय, तेबे बले गियान ने नाई | हामि एके सबु गोट ने सबु परकार ले तमर काचे परगट करलू आचू |
\v 7 काय इ थाने मुय काई पाप करली की मुय तमर माहा परबु र सुसमाचार सेत -मेत सुनायली ; आवरी आपना निज के तले करली की तमि उपरे होई जाहा ?
\v 8 मुय अन्य कलिसिया मन के चोरली, अरथात मुय हांय मन के भूति धरली ताकि तमर सेवा करू |
\v 9 आवरी जड़ दाय मुय तमर संगे रली आवरी मोके घटी होयला, तेबे मुय कोनी उपरे बोझा के ना बुआयली, कसन की भाई मन मकी दुनिया ले आई करी मोर घटी के पूरा करला ; आवरी मुय सबु गोट ने अपना निज के तमर उपरे बोझ बनबा ले ठेबायली, आवरी ठेबाय रबी |
\v 10 अगर मसीह र सत मोके आचे तो अखिया देस ने कोनी मोके ये घमण्ड ले ना ठेबायत |
\v 11 कसन ? काय ई काचे की मुय तमके मया ना सोंगाई ?माहा परबु जानसी आचे की मुय मया सोंगाऊ आंय |
\v 12 मातर जोन मुय बलबी आची, हांय करते रंहु आय की जोन लोक दांव दगराउत तिके मुय दांव पायके ना देबी, ताकि जोन गोट ने हांय मन घमण्ड करू आत हांय थाने हांय मन हामर ची असन ठेबू आत |
\v 13 कसन की असन लोक झुटा पेरिरित, आवरी छंद ले काम करबा बिता, आवरी मसीह र पेरिरित र रूप धरबा बिता आत |
\v 14 ऐ कोनी अक चकायबा गोट नुआय कसन की सैतान आपना बले ज्योतिमय सरगदुत र रूप धरु आय
\v 15 ई काचे अगर हांतार सेवक बले धरम र सेवक र मा रूप धरो, तेबे कोनी बड़े गोट नुआय, मातर हांतार अंग हांतार काम र अनुसार होयसी,
\v 16 मुय आवरी बलबी आची, कोनी मोके मुरक ना समझा ; नाई तो मुरक ची समझी करी मोर सई दियास, ताकि खिनिक मा मुय बले घमण्ड करके सकबी |
\v 17 ई बे धड़क घमंड ने जोन काई मुय बलु आंय, हांय परबु र आगिया र अनुसार नुआय मातर माना मुरकता ले ची बलबी आची |
\v 18 जड़दाय की खुबे लोक गागर र अनुसार घमण्ड करू आत, तेबे मुय बले घमण्ड करबी |
\v 19 तमि तो समझदार होई करी आनन्द ले मुरक के सई जाऊ आस |
\v 20 कसन की जड़दाय तमके कोनी दास बनाऊ आय, नोयले खाई जाऊ आय, नोयले लटकाय देऊ, नोयले आपना निज के बड़े बनाऊ आय, नोयले तमर मुंह उपरे थापड़ मारू आय, तेबे तमि सई जाऊ आस |
\v 21 मोर बलबा र आनादर की निति उपरे आचे, माना हामि एतार काचे निरबल रलू मातर जोन कोनी गोट ने काई साहस करू आय - मुय मुरकता ले बलबी आची - तेबे मुय बले साहस करू आंय |
\v 22 काय हांय मन ची इब्रानी आत ? मुय बले आंय | काय हांय मन ची इस्राएली आत ? मुय बले आंय | काय हांय मन ची अब्राहम र बंस आत ? मुय बले आंय |
\v 23 काय हांय मन ची मसीह र सेवक आत - मुय बया र असन बलबी आची- मुय टिकर ले बड़ी करी आंय | खुबे परिश्रम करले; घन घन कैदी होयबा ने; कोड़ा खायबा ने; घन घन मिरतु र घराहा ने |
\v 24 पांच हार मुय यहूदी मन हाथ ले उनचालीस उनचालीस कोड़ा खायली
\v 25 तीन हार मुय बेत खायली; गोटक हार मोर उपरे पकना र मारा गली; तीन हार जाहार, जोन उपरे मुय चेगी रई, टूटी गला; गोटक राती- दिन मुय समुंद ने कटायली |
\v 26 मुय घन घन यात्रा मन ने; नदी र घराह ने; चोर मन र घराह ने; आपना जाति बिता र घराह ने; अन्य जाति मन र घराहा ने; नगर र घराहा ने; झार र घराहा ने; समुंद र घराहा ने; झुटा भाई मन र मंजी घराहा न रली |
\v 27 परिश्रम आवरी कसट ने; घन घन उठते रबा ने; भूख-प्यास ने; घन घन उपास करबा ने; सीत ने; डूमडा रबा ने;
\v 28 आवरी अन्य गोट के छाड़ी करी जाहार बरनन ना करी, सबु कलीसिया मन र चिन्ता रोजे मोके चेपाऊ आय |
\v 29 जाहार निरबलता ले मुय निरबन ना होई ? जाहार ठोकर खायले मोर जीव ना दुके ?
\v 30 अगर घमण्ड कारबा जरूरी आय, तेबे मुय आपना निरबलता र गोट उपरे घमण्ड करबी |
\v 31 परबु यीशु माहा परबु आवरी बाबा जोन सबू दाय धन्य आय, जानसी आचे की मुय झूट ना बली |
\v 32 दमिस्क ने अरितास राजा र बाटले जोन आकिम रही, हांय मोके धरबा काचे दमिस्क मन र नगर उपरे पाहारा बसाय रला,
\v 33 आवरी मुय टुकना ने खिड़कि ले होई करी सहर पनाह उपरे ले उतराय गली आवरी हातार हाथ ले बाची निकरली |
\c 12
\p \v 1 अगर घमण्ड करबार मोर काचे अच्छा नुआय तेबले बले करके पडू आय; ई काचे मय परभु के देला दरशन मन के आवरी उजर मन र गोट गोटायबी |
\v 2 मय मसीह ने गोटक मुनूक के जानी ; चौदा बरस होयला की नाई ना जानी गागर संगे, ना जानी गागर ने ना रई, माहा परभु जाने ; असन मुनूक तीनटा सरग ले उठाय गला |
\v 3 मय असन मुनूक के जानी ना जानी गागर संगे, ना जानी गागर ने ना रई, माहा परभु ची जाने
\v 4 की सरग लोक ने उठाय गला, आवरी असन गोट मन के सुनला जोन बलबार नुआय ; आवरी जाहार मूह ने आनबार मुनूक के अच्छा नुआय |
\v 5 असन मुनूक मन ने तो मय घमण्ड करबी, मातर आपना ने आपना बल के छाड़ी, आपना बारे ने  घमण्ड ना करी |
\v 6 कसन की अगर मय घमण्ड करबार चाहयले बले मुरुख ना होई, कसन की सत बलबी; तेबे बले ठेबी जाऊ आय, असन ना होओं की जसन कोनी मके दकू आय नोयले मोर ले सुनू आय, मके हातार ले बड़ी करी माना |
\v 7 ई काचे की मय उजर मनर खूबे ने फूली ना जाई, मोर गागर ने गोटक काटा कोचक लाय, माने सयतान र गोटक दूत की मके मुटका मारसी की मय फूली ना जाई |
\v 8 एतार बारे ने मय परभु के तिन हार बिनती करली की मोर ले ये दूर होओं |
\v 9 मातर हांय मके बलला,“ मोर अनुगरह तोर काचे खुबे आय; कसन की मोर सामरत बल हित ने सिध होऊ आय |” हाई काचे मय खूबे हरिक ले आपना बल नोयबा ने घमण्ड करबी की मसीह र सामरत मोर उपरे छाव करते रओ |
\v 10 एतार लागी मय मय मसीह काचे बल नोयबा ने, आवरी निंदा मन ने, आवरी भूक मरी ने, आवरी उपद्रव ने, आवरी दुःख ने हरिक आची ; कसन की जड़ दाय मय बल हित होऊ आय, तेबे बल बिता होऊ आय |
\v 11 मय मुरख तो बनली, मातर तोमी ची मोके ये करबा काचे मजबूर करलास | तोमके तो मोर बड़ाई करबार रये, कसन की अगर मय काई बले नाई, तो तेबले बले हांय बड़े ले बड़े पेरिरीत मन ले कोनी गोट ने कम नुआय |
\v 12 पेरिरीत र भाव बले तोमर मंजी सबू परकार र धीरजा संगे चिना मन ने, आवरी अद्भुत काम मन ने, आवरी सामरत र काम मन ने दकाय गलाय |
\v 13 तमी कोन गोट मन ने दुसरा कलीस्या मन ने कम राहास, सिरीप ये थाने की मय तोमके आपना भार ना देली |मोर ये अनिआय माफ करा |
\v 14 दका, मय तीसरा हार तोमर लगे आयबा काचे तिआर आची, आवरी मय तमर उपरे काई बोझ ना सोंगाई, कसन की मय तोमर धन नाई मातर तमके ची मया करू आय |कसन की पिला मन के आया बुआ मन काचे धन जमा ना करबार आय, मातर आया बुआ मन के पिला मन काचे |
\v 15 मय तोमर आतमा मन काचे खूबे हरिक ले खरचा करबी, नोयले खूद बले खरच होई जिबी |काय जतक बड़ी करी मय तोमर संगे मया सोंगाऊ आय, अतकी ची घटी करी तमी मोरले मया सोंगाय बास ?
\v 16 असन होयके सके की मय तमर उपरे बोझ देली, मातर चालाकी ले तमके धोका देई करी तमके फसायली !
\v 17 भला, जोनके मय तोमर लगे पटायली, काय हांय मन ले काहरी बाटले मय छल करी तमके काई मांगली ?
\v 18 मय तीतुस के समझाय करी हातार संगे हांय भाई के पटायली, तो काय तीतुस छल करी तोमके काई धरला ?काय हामी गोटकी आतमा र चलबार ना चलू ?काय गोटकी ची बाट ने ना चलू ?
\v 19 तमी एबले समझ बास की हामी तोमर छमे जबाब देबू आचू |हामी तो माहा परभु के छमे जानी करी मसीह ने बलु आवं, आवरी हे सुन्दर लोक मन, सबू गोट मन तोमर बड़बा काचे ची बलु आवं |
\v 20 कसन की मोके डर आचे, केबई आसन ना होओं की मय आसी करी जसन चाहयबी आची, असन तोमके ना पायबी ; आवरी मोके बले जसन तमी ना चाहास असनी ची पाहा ; आवरी तोमर ने झगड़ा, डाहा, रिस, बिरोध, कूचर, खूद खायबार, टेकाहा आवरी अड़गा करू ;
\v 21 आवरी केनी असन ना होओं की मोर माहा परभु मोर आवरी तोमर थाने आयले मोर उपरे दबाब डालोत आवरी मके खूबे मन काचे आवरी दुःख करके पड़सी, जोन मन आगे पाप करी रयेत आवरी घिन घिना काम आवरी बेबिचार आवरी लूच पन ले, जोन हांय मन करलाय, मन के ना बाहाड़ाय लाय |
\c 13
\p \v 1 अबर तीसरा हार मय तमर लगे आयली आची: दुय नोयले तीन गवाह मनर मुहं ले सबु गोट होयसी |
\v 2 जसन मय जड़ दाय दुसरा हार तमर संगे रई, असनी ची अबर दूर रई करी हांय लोक मन के जोन मन आगे पाप करलाय, आवरी दुसरा सबु लोक मन के अबर आगे ले बलबी आची की अगर मय बाहड़ी जीबी तो ना छाड़ी,
\v 3 कसन की तमि तो एतार परमाण चाहुआस की मसीह मोके बलुआय, जोन तमर काचे कमजोर नुआय मातर तमर ने सामरती आय |
\v 4 हांय बल नोयला लागी कुरूस ने चेगाया तो गला, तेबे बले माहा परबु र सामरत ले जीव आचे | हामि बले हांयती कमजोर आचु, मातर माहा परबु र सामरत ले जोन तमर काचे आचे, तार संगे जियबू |
\v 5 खुद के परखा की बिश्वास ने आचा की नाई | खुद के जांचा | काय तमि आपना बारे ने ये ना जानास की यीशु मसीह तमर ने आचे ? नोयले तमि जांच करबा ने निकम्मा निकरला आस |
\v 6 मातर मोर आशा आचे की तमि जानबास की हामि निकम्मा नुवांव |
\v 7 हामि आपना र माहा परबु ले ये पारतना करू आंव की तमी काई गलत ना करा, ई काचे नाई की हामि खरा दका पड़लु, मातर ई काचे की तमि भलाई करा, भले हामि निकम्मा ची रबू |
\v 8 कसन की हामि सत र बिरुध ने काई ना करके सकू, मातर सब काचे ची करके सकू |
\v 9 एबे हामि कमजोर आंव आवरी तमि बलवान आस, तो हामि हरिक होऊ आंव, आवरी ये पारतना बले करू आंव की तमि सिद्ध हुआ |
\v 10 एतार लागी मय तमर पिटी बाटे ये गोट मन के लिकु आंय, की आसी करी मके हांय अधिकार र अनुसार जों जोन के परबु नसायबा आचे नाई मातर बनायबा काचे मके देला आचे, जबरन ले काई करके ना पड़ो |
\v 11 जसन: हे भाई मन, हरिक राहा सिद्ध बनते जाहा; बरसक राहा; गोटकी ची मन सोंगाह; मिसी करी राहा |आवरी मया आवरी शान्ति र दाता  माहा परबु तमर संगे होयसी |
\v 12 एक दुसर के पवित्र चुम्मा ले नमस्कार करा |
\v 13 सबु पवित्र लोक तमके नमस्कार बलुआत |
\v 14 परबु यीशु मसीह अनुग्रह आवरी माहा परबु र मया आवरी पवित्र आतमा सहभागीता  तमि सबु संगे होयते रओ |
