\id 1JN
\ide UTF-8 
\rem Copyright Information: Creative Commons Attribution-ShareAlike 4.0 License 
\h  1 યોહાન
\toc1  1 યોહાન
\toc2  1 યોહાન
\mt1  1 John
\mt1 1 યોહાન
\c 1
\p \v 1  પોયલા જી આતાં, આમા જી વોનાયા, આમાહાંય જીં નોજરે દેખ્યાં, જીં દારી દારી એઅયાં, એન આથલીન ખાતરી કોઆયી, તી જ જીવાના ગોઠ આમાં તુમાહાંન આખજેહે
\v 2  કાહકા જીવાન દેખાયા, તીં આમાહાંય દેખ્યાં, એન ત્યા સાક્ષી દેજેહે એન ખોબાર કોઓજેહે, તીં જ જોલામ જોલામજૂગ્યાં જીવાન આબા પાંય  આતાં એન આમાહાંન દેખાયાં
\v 3 આમાહાંય જી દેખ્યા, આમા જીં વોનાયાં ત્યા ખોબાર આમા તુમાહાંન દેજેહે, યા હાટી કા તુમ્મા હોગા આમેહેં આરેં યોકઠા ઓઅઈ જાહા, કાહકા આમા તેં આબા એન ત્યા પાહા ઈસુ ખ્રિસ્તા આરે યોકઠા હેજે
\v 4 આપહે આનંદ પુરો ઓઅઈ જાય ત્યા હાટી ઈએ તુમાહાંન લોખજેહે
\v 5 આમા ત્યા પાઆને વોનાયન ઈ ખોબાર તુમાહાંન આખજેહે કા પોરમેહેર ઉજાળાં હેય એન ત્યામાંય વાહાય બીં આંદારાં નાંય મીળે
\v 6 જોવે આપાં એહેં આખજેહે કા, “ ત્યા આરે આમા યોકઠા ઓઈ ગીયાહા,” એન તેરુ આંદારામાંય ચાલજેહે, તોવે આપાં ઠોગ ગોઠ આખજેહે, એન સત્ય નાંય કોઅજેહે
\v 7 બાકી જોવે આપાં ઉજાળામાંય ચાલજેહે, તો ઉજાળામાંય રોયોહો તેહેં કોઈન, તોવેં આપાં યોક બીજા આરે યોકઠા રોયાહા, એન ત્યા પાહા ઈસુવા લોય આપાહાંન બાદા પાપામાંઆને ચોખ્ખા કોઅહે
\v 8 જોવે આપાં એહેં આખજેહે કા “આપહે કાંય બીં પાપ નાય મીળે,” તોવે આપાં પોતાહાંન સેતરેજેહેં એન સત્ય આપાહમાંય નાંય રોહોય
\v 9 જોવે આપા આપહે પાપ કોબલી લેજેહે, તોવે તો આપેહે પાપ માફ કોઓહે, એન આપાહાંન બાદા અન્યાયમાંઆનેં ચોખ્ખા કોઅહે, કાહાકા તો ત્યા આખલાં પૂરાં કોઓહોય, એન પવિતર હેય 
\v 10 જોવે આપાં એહેં આખજેહે કા “આમાહાંય પાપ નાંય કોઅયાંહાં, “તોવે આપાં ત્યાલ લોબાડીયો બોનાવજેહે, એન ત્યા ગોઠ આપાહામાંય નાંય રોહોય
\c 2
\p \v 1 માંઆ પાહાહાંય, તુમા પાપ નાંય કોઆહા ત્યા હાટી આંય તુમાહાંન ઈ લોખતહું પેન જોવે યોક્તેં પાપ કોઅયાં ઓરી, તોવે આબા પાંય આપે ભલામણ કોઅનારો યોક જાંઆ હેય, ઈસુ ખ્રિસ્ત, જો પવિતર હેય
\v 2 એલો આપેહે પાપાહા બોગી બોની ગીયો, આપેહે ઓલાંજ નાંય, આખી દુનિયા પાપાહા બોગી 
\v 3 જોવે ત્યા ઉકુમ પાળજેહે તોવે તીજ નિશાની હેય કા ત્યાલ વોળાખજેહે
\v 4 જી માંઆહું એહેં આખહે કા “ આંય ત્યાલ વોળખુ” એન ત્યા ઉકુમ નાંય પાળે, તો લોબાડી ગોઠ આખહે,એન ત્યામાંય સત્ય નાંય રોયાં
\v 5 પેન જીં માંઅહું ત્યા ગોઠ માંનહે, ત્યામાંય હાચુલ પોરમેહેરા મોયા પુરી યેઈ ગીયીહી એહેં કોઈન આપાં જાંઅજેહે કા ત્યામાંય આપાં હેજે
\v 6 જોવે આપાં એહેં આખજેહે કા આપાં એલામાંય રોજેહે, તોવે ત્યા જીવાન આતાં તોહોડાં આપેહે જીવાન રાં જોજે
\v 7 મોયાળાહાંય, તુમાહાંન માયે ઓ ઉકુમ આખ્યો, ઓ નોવો નાંય હેય, કોયો હેય, પોયલારેજ ઓ ઉકુમ તુમાહાંન દેનેલ તુમા જીં ગોઠ વોનાયા, તીજ ઓ કોયો ઉકુમ હેય
\v 8 એન તેરૂ તુમાહાંન આંય નોવો ઉકુમ લોખતાહુ, એન ઓ એલામંય બીં પુરો જાયો એન તુમાહાં માંય બીં, કાહાકા આંદારાં જાતાં રોયાં, એન ખોરાં ઉજાળાં દેખાતા મુડ્યાં
\v 9 જોવે માંઆહું એહેં આખહે કા “ આયં ઉજાળામાંય હેતાઉ,” એન તીં માંઆહું ત્યા બાહાલ આડઈ કોઅહે, તોવે તો આજુ આંદારામાંય રોયાહો
\v 10 જીં માંઆહું ત્યા બાહાલ મોયા કોઓહોય, તો ઉજાળામાંય રોયોહો, એન તો ઠોકાઈ નાંય
\v 11 બાકી જીં માંઅહું ત્યા બાહાલ આડાઈ કોઓહોય, તો આંદારામાંય ચાલેહે, એન તો કેસ જાય ત્યા ત્યાલ ખોબાર નાંય પોડે, કાહાકા આંદારા લેદે ત્યા કાંય દેખાંય નાંય 
\v 12 પાહાહાંય, તુમાહાન આંય લોખતાહુ કાહાકા ત્યા નાંવા લેદે તુમેહે પાપ માફ ઓઅઈ ગીયે
\v 13  આબાહાંય , તુમાહાન આંય લોખતાહું કાહાકા પોયલા રેજો હેય ત્યાલ તુમા વોળાખતાહા જુવાનીયનહાંય, તુમાહાન આંય લોખતાહું કાહાકા તુમાહાંય ખોટાલ આરવી દેનો
\v 14  પાહાહાંય, તુમાહાંન આંય લોખતાહું કાહાકા તુમા આબાલ વોળાખતાહા આબાહાંય, તુમાહાંન આંય લોખતાહુ કાહાકા જો પોયલારે હેય, ત્યાલ તુમા વોળાખતા જાયા, જુવાનીયાહાંય, તુમાહાંન આંય લોખતાહું કાહાકા તુમા ગોત્યેવાળા હેતા , પોરમેહેરા ગોઠ તુમેહેમાંય  રોહોય, એન ખોટાલ તુમાહાંય આરવી દેનોહો
\v 15  દુનિયાલ હોદના નાંય, તેહે કોઈન દુનિયામાંય જી કાંય મીળે તી હોદના નાંય જી માઆહું દુનિયાલ હોદેહે, તો આબાવો મોયા નાંય રાખેહે
\v 16  કાહાકા નિયામાય જી બાદા મીળે, મોતલબ, દુનિયાવાળી ખોટી ઉસ, એન નોજારે ખોટી ઉસ એન દુનિયા જાતાં રોનારાં, ત્યા ખોટી ઉસ એન માલમીલકાતેમાંય બોડાઈ, તી આબા પાઆને યેહે
\v 17  એન દુનિયા જાયા રોનારા, ત્યા ખોટી ઉસ  જાતી ફોનારી બાકી જી કાદા માઆહુ પોરમેહેરા મરજી પૂરી કોઓહોય, તો જોલામજૂગ્યો રોહોય
\v 18  માંઆ પાહાહાંય, ઈ સેલ્લી ગેડી હેય ખ્રિસ્તા દૂશ્માના વિશે તુમાહાંન ખોબાર હેય કા તો કેહે કોઈન યેહે, તેહે જ કોઈન ખ્રિસ્તો દુશ્માન ડીગ્ગે યેઈ ગીયેં, ત્યા હાટી આપાહાંન ખોબાર ઓઅઈ ગીઈ કા ઈ સેલ્લી ગેડી હેય
\v 19  એલે આપેહે એસને નીગી ગીયે, બાકી ત્યાહામાંઅને યોક બી માંઆહું આપેહે નાંય હેય,ઈ દેખાડા હાટી ઓહોડા બોન્યાં
\v 20  બાકી તુમાહાન પવિત્ર ખ્રિસ્તા દીક્ષા મીળી ગીઈ, એન તુમાહાન બાદાહાન વિદિયા મીલી ગીઈ
\v 21  ઈ તુમાહાન માંયે લોખ્યા, તુમાહાન બા સત્યા ગોઠ નાંય આવડે, ત્યા હાટી એહે નાંય બાકી તી તુમાહાન આવડેહે ત્યા હાટી લોખ્યા એન સત્યમાંઅને કાંય બી ખોટી ગોઠ નાંય નીગેહે
\v 22  એન ખોટી ગોઠ આખનારો કુ હેય? જી માઆહું ઈસુવાલ ખ્રિસ્ત નાંય માને, તો જ તી નાંય? તો જ ખ્રિસ્તા દૂશ્માન , તો પાહાલ નાંય માને, એન આબાલ બી નાંય માને
\v 23  કાહાકા જી માઆહુ પાહાલ નાંય માને, તો આબાહા આરે નાંય રોય, જી માઆહૂં પાહાલ માને,તો આબાહા આરે રોય
\v 24  બાકી તુમેહે ગોઠ આખુ, તોવે તુમા પોયલારે જી વોનાયા, તી તુમેહે માંય રાઆ જોજે પોયલારે તુમા જી વોનાયા, તી જોવે તુમેહેમાંય રોહોય તોવે તુમા પાહામાંય એન આબામાંય રોનારા
\v 25  એન ત્યે પોતેજ આપાહાન ઓહોડા વાયદો દેનાં, ત્યે જોલામજૂગીયા જીવાન દાંઆ આખ્યા
\v 26  જ્યેં માંઆહાંય તુમાહાન બુરાવતેહે, ત્યાહા વિશે ઓલા આંય લોખતાહુ
\v 27  બાકી તુમાહાન ત્યા દીક્ષા મીળી, તી તુમહામાંય રોયીહી, એન તુમાહાન જરૂર નાંય હેય કા તુમાહાન યોકતા હિકાડે, એન તી સત્ય ગોઠ હેય એન કાંયજ ખોટા નાંય નાંય ત્યે તુમાહાન હિકડ્યા ત્યા પુરમાણે એલામાંય રોજા 
\v 28   હાચુલ માઆ પાહાહાંય એલામાંય રોજા એહે કોઈન જોવે તો પાસો દેખાયી, તોવે આપાહાન બોરહો લાગી, એન તો પાસો યી તોદીહી ત્યા પાઅને લાજવાયન દુબા નાંય પોડે
\v 29  તુમાહાન ખોબાર હેય કા તો પોરમેહેર પવિત્ર હેય, તોવે ઈ બી જાણા જોજે કા જોવે માઆહુ પવિત્ર કામ કોઅહે, તોવે તો ત્યાહામાઆને  જનામલો ગોણાય 
\c 3
\p \v 1  આબે આપાહાંન કોલી મોયા કોઓયીહી, તી એએયા ત્યે આપાહાન પોરમેહેરા પાહા એહે આખાયાં દેના એન હાચુલ આપા હેજે ત્યા હાટી દુનિયાં આપાહાન નાંય વોળખે, કાહાકા દુનિયા ત્યાલ પોરમેહેરાલ નાંય વોળખી હોંઅક્યાં
\v 2  મોયાવાળાહાંય, આમી આપા પોરમેહેરા પોહે હેજે, આજૂ આમી પાસે આપા કાંય બોનુહું, તી આપાહાન ખોબાર નાંય જાયી આપા ઓલાજ જાંઆજેહે કા જોવે ખોબાર ઓઅઈ જાય, તોવે આપા ત્યા રોકા રોહુ, કાહાકા ત્યાલ નોજાર નોજારે એઅહું
\v 3  ઓહોડી આશા રાખનારાં બાદા માંઆહુ પોતાલ ચોખ્ખા કોઓહોય કાહાકા એલો ઈસુ ચોખ્ખો હેય
\v 4  જી માંઆહુ પાપ કોઓહોય, તો ગુનો બી કોઓહોય પાપ ઈ ગુનો જ હેય
\v 5  તુમાહાન ખોબાર હેય કા એલો પાપ દુઊ કોરા હાટી યેનો, એન એલામાંય પાપ નાંય મીળે 
\v 6 જી માઆહુ એલામાંય રોહોય, તો પાપ નાંય કોઓહોય જી માઆહુ પાપ કોઓહોય, ત્યે ત્યાલ એઅયો બી નાંય, એન વોળખ્યો બી નાંય
\v 7  માંઆ પાહાહાંય, તુમાહાન કાદો સેતરે નાંય જી માંઆહુ પવિત્ર જીવાન રાખે, તોજ પવિત્ર, જેહે એલો પવિત્ર  હેય, ઈસુ
\v 8  જી માઆહુ પાપ કોઓહોય, તો સેતાના એસલીયો હેય, કાહાકા પોયલારે સેતાન પાપી જ હેય, એન સેતાન કામ નાશ કોરા હાટીજ પોરમેહેરા પોહો દેખાયો
\v 9  પોરમેહેરા બીજ ત્યામાંય રોયાં, એન તો પાપ નાંયજ કોઓય હોઅકે, કાહાકા તો પોરમેહેરા પાઆને જનામલો હેય
\v 10  પોરમેહેરા પાહા કુઉ હેતા, એન સેતાના પાહા કુઉ હેતા, તી કોઈન ખોબાર પોડેઃ યોકાયોક માઆહુ જો પવિત્ર કામ નાંય કોઅહે, તો પોરમેહેરા એસનો નાંય હેય, તેહે જ બાદા માઆહુ જો બાહાલ મોયા નાંય કોઓહોય
\v 11  કાહાકા પોયલારે તુમા ઓહોડી ખોબાર વોનાતા યેના કા આપે યોક બીજાવો મોયા રાખા જોજે
\v 12  એન કાઈન રોકા નાંય, ત્યે ત્યા બાહાલ માઆઈ ટાક્યો કાહા માઆઈ ટાક્યો ? કાહાકા ત્યા પોતે જીવાન ખોટા આતા, એન ત્યા બાહા કામ હારા
\v 13  બાયાહાંય, જોવે દુનિયા તુમાહાન આડાઈ કોઓહોય, તોવે ત્યા નોવાઈ તુમાહાન નાંય લાગા જોજે
\v 14  આપા જાઆજેહે કા આપા મોતામાઆને નીગીન જીવાનામાંય યેનાહા, કાહાકા આપા બાહાહાવો મોયા રાખજેહે જી માંઆહુ મોયા નાંય કોઓય, તો મોતામાંય રોયો
\v 15  બાહાલ આડાઈ કોઓનારા બાદા ખૂની માંઆહુ હેય, એન તુમાહાન ખોબાર હેય કા ખૂની માઆહુ જોલામજૂગ્યા જીવાન પોતામાંય રાખી નાંય હોઅકે,
\v 16  મોયા કાય હેય, તી પ્રભુવે આપાહાન એહે કોઈન હીકાડ્યા, ત્યે આપેહે હાટી ત્યા જીવ દેનો આપે હોગા બાહાહા હાટી જીવ દાંઆ જોજે
\v 17  આમી જોવે યોકતા પાંય દુનિયા માલ ડીગ્ગો મીળે, એન તો બાહાહા જરૂર એએઈન પાસે બી દયા નાંય કોઅહે, તોવે ત્યા મોનામાંય પોરમેહેરા હાટી મોયા કેહે કોઈન રોહોય?
\v 18  માંઆ પાહાહાંય, આપા મુયે કોઈનુજ એન આખાં પુરતાજ નાંય, બાકી ખોરી મોયા કોઓતા, કામ કોઈન મોયા કોઓતાં
\v 19    ઈજ નીશાની હેય કા આપાં સત્ય એસને હેજે, એન ત્યા દેખતાં આપેહે મોન ઓગાજ રાખજે
\v 20  જોવે આપેહે મોન આપાહાંન ગુનેગારીયા આખેહે કાહાકા પોરમેહેર આપેહે મોના કોઓતો મોઠો હેય, એન બાદાં જાઆહાંય
\v 21   મોયાળાહાંય, જોવે આપેહે મોન આપેહે બૂલ નાંય કાડે તોવે આપાહાંન પોરમેહેરા આગલા બોરહો લાગે,
\v 22  એન આપા ત્યા પાઆને જી માગજે તી આપાહાંન મીળી જાયી, કાહાકા ત્યા ઉકુમ પાળજેહે, એન ત્યાલ રેઠ હારા લાગે ઓહોડા કામ કોઓજેહે
\v 23  એન ત્યા ઉકુમ ઓહેય કા ત્યા પાહા ઇસુ ખ્રિસ્તા નાવા વો ઈમાન થોવનાં એન ઈસુવે ઉકુમ કોઓયા પુરમાણે યોક બીજાવો મોયા રાખનાં
\v 24  જી માઆહું ત્યા ઉકુમ પાળે તો પોરમેહેરામાંય રોયો એન ત્યામાંય પોરમેહેર રોયો, ત્યે આપાહાન જીવ દેનોહો તો જીવ આપાહાન ખોબાર દેહે કા તો આપેહેમાંય વોહોતી કોઓહોય
\c 4
\p \v 1  મોયાળાહાંય, ગોમે ત્યા આત્માલ નાંય માનનાં, બાકી જી પોરમેહેરા એસલીયો હેય કા કેહે, ત્યા ખાતરી કોઓનાં કાહાકા ડીગ્ગા ખોટા બોગાત દુનિયામાંય ઓઅય ગીયા
\v 2  પોરમેહેરા જીવાલ તુમા એહે કોઈન વોળખી હોઅકાહાઃ જો જીવ કોબલે કા ઈસુ ખ્રિસ્ત કૂડી લેઈન યેનો, તો પોરમેહેરા એસલીયો હેય
\v 3  જો જીવ ઈસુવાલ નાંય કોબલે, તો પોરમેહેરા એસલીયો નાંય હેય તોજ ઈસુવા દુશ્માન જીવ હેય ત્યા વિશે તુમાહાન આખ્યેલ કા તો દુનિયામાંય યેવાનો હેય, એન તો આમી દુનિયામાંય યેઈજ ગીયો
\v 4  માંઆ પાહાહાંય, તુમાહાંય એલા ખોટા બોગાતાહાન આરવી દેના, કાહાકા તુમા પોરમેહેરાએસલીયા હેતા, એન તુમેહેમાંય યોક જાઆ રોહોય તો દુનિયાવાળા કોઓતો ડીગ્ગો મોઠો હેય
\v 5  ત્યે ખોટા  બોગાત દુનિયામાઆને હેતે, ત્યા હાટી ત્યે દુનિયા ગોઠ આખતેહે, એન દુનિયા ત્યાહાન હાબળેહે
\v 6  આમા પોરમેહેરા એસલીયા હેજે જી માઆહુ પોરમેહેરાલ વોળખે તો આમાહાન હાંબળે જી માંઆહુંપોરમેહેરા એસલીયા નાંય હેય, તો આમાહાન નાંય હાબળે યે નીશાનીયે કોઈન આપા સત્ય જીવ એન ખોટા જીવાલ પારખી લેજેહે
\v 7  મોયાળાહાંય, આપા યોક બીજાવો મોયા રાખતે, કાહાકા મોયા પોરમેહેરા એસની હેય, એન જી માઆહુ મોયા રાખે તો યોકાયોક જાઆ પોરમેહેરા પાંઅને જોનમો લેઈન યેનો, એન પોરમેહેરાલ વોળખે
\v 8  જી માઆહુ મોયા નાંય કોઓહોય, તો પોરમેહેરાલ નાંય જાઆય હોઅક્યો, કાહાકા પોરમેહેર મોયા હેય
\v 9  આપે હાટી પોરમેહેરા મોયા એહે કોઈન ખોબાર પોડી ગીઈ, ત્યે પોતા યોકુજ પાહાલ દુનિયામાંય દોવાડ્યો, એલામાંય આપાહાંન જીવાન મીળેં ત્યા હાટી
\v 10  મોયાકાય હેય? આપાહાંય પોરમેહેરાલ મોયા કોઓયી ઓરી તી મોયા નાંય બાકી ત્યે આપાહાન મોયા કોઓયી, એન આપેહે પાપાહા બોગી એહ ત્યાલ પાહાલ દોવાડ્યો, ઈ મોયા હેય
\v 11  મોયાળાહાંય, પોરમેહેરે આપાહાન ઓલી મોયા કોઓયી, ત્યા હાટી આપે યોકબીજાલ મોયા કોરાં જોજે
\v 12  પોરમેહેરાલ કાદે દીહી કાદે દેખ્યોહો નાંય તેરૂ જોવે આપા યોક બીજાલ મોયા કોઓજેહે, તોવે પોરમેહેર આપેહેમાંય રોયો એન આપેહેમાંય ત્યા ઉપની મોયા પૂરી ઓઈ જાય
\v 13  આપા ત્યામાંય રોયાહા, એન તો આપેહેમાંય રોયો, ત્યા નીશાની ઈ હેય, ત્યેં આપાહાન ત્યા ચોખ્ખોઆત્મા માઆને દેનાહાં
\v 14  આમાહાંય જાતે એઅયા એન સાક્ષી દેજેહે કા આબેહે ત્યા પાહાલ બોચાવનારો એહે દુનિયામાંય દોવાડ્યો
\v 15  જી માઆહુ એહે કોબલે કા “ઈસુ પોરમેહેરા પોહો હેય,” ત્યામાંય પોરમેહેર રોયોહો, એન તો પોરમેહેરામાંય રોયોહો
\v 16 પોરમેહેર આપેહે વો જી મોયા રાખહે, તી આપાહાંય જાઆય લેદી એન માની લેદીપોરમેહેર મોયા હેય, એન જી માંઆહુ મોયાયેમાંય રોયો તો પોરમેહેરામાંય રોહોય એન ત્યામાંય પોરમેહેર રોહોય
\v 17  આપેહેમાંય મોયા તોવે પૂરી ગોણાય જોવે નીયાયે દીહે આપાહાન બોરહો લાગે, કાહાકા આપા દુનિયામા6ય સોતા એલા રોકા બોની ગીયાહા
\v 18  મોયાયેમાંય દાક નાંય મીળે, પૂરી મોયા દાકાલ તાંગાડી કાડે કાહાકા શિક્ષા રોહોય તોવે દાક લાગે જ્યાલ દાક લાગે તો મોયાયેમાંય પૂરો નાંય જાયો
\v 19  આપા મોયા રાખતે કાહાકા ત્યે આપાહાંન પોયલી મોયા કોઓયીહી,
\v 20  જોવે યોકતો એહે આખે કા “આંય પોરમેહેરા વો મોયા રાખતાહું”, તેરૂ તો બાહાવો મોયા નાંય રાખે, તોવે તો લોબાડી ગોઠ આખેહે કાહાકા ત્યા બાહાલ ત્યે એઅયો, એન તેરૂ ત્યાવો મોયા નાંય રાખેહે, તોવે ત્યે પોરમેહેરાલ નાંય એઅયો, ત્યાવો કેહે કોઈન મોયા રાખી હોઅકેં?
\v 21  ઓ ઉકુમ આપાહાન ત્યા પાઆને મીળીયો કા “જી માંઆહુ પોરમેહેરાવો મોયા રાખહે તો પોતા બાહાવો હોગા મોયા રાખા જોજે”
\c 5
\p \v 1  યોકાયોક જાઆ જો ઈસુ ખ્રિસ્તાલ માને, તો પોરમેહેરા પાઆને જોનામલો હેય એન યોકાયોક જાઆ જો જોનમો દેનારો આબાવો મોયા રાખે, તો જનમો લેનારા પાહા વો હોગો મોયા રાખેહે
\v 2  આપાહાંન એહે કોઈન ખોબાર પોડેહે કા આપા પોરમેહેરા પાહાહાવો મોયા રાખજેહે, જોવે આપા પોરમેહેરાવો મોયા રાખજેહે એન ત્યા ઉકમ માનજેહે
\v 3  કાહાકા ત્યા ઉકુમ માનનાં, ઈ જ હેય પોરમેહેરાવો મોયા રાખનાં, એન ત્યા ઉકુમ ડીગ્ગા બાઆય નાંય હેતા
\v 4  કાહાકા પોરમેહેરા પાઆને જોનમો લેઈ યેનારા યોકાયોક જાઆ દુનિયાલ આરવી દેનારા જીત, તી આપે બોરહો હેય
\v 5  દુનિયાલ આવરી દેનારો કુઉ ? જી માઆહુ ઈસુવાલ પોરમેહેરા પોહો માને તોજ
\v 6  ઈસુ ખ્રિસ્ત ઓજ પાંઆયાં લેદે યેનો એન લોયા એન લોયા લેદે બી યોખલા પાંઆયાં લેદે નાંય, બાકી પાઆયા એન લોયા લેદે એન જીવ એન સાક્ષી દેનારો હેય, એન જીવ સોત્ય હેય
\v 7  એહે કોઈન સાક્ષીયા તીન હેતા,
\v 8  જીવ એન પાંઆય એન લોય યા તીન હોમજુક હેતા
\v 9  આપા માણેહે સાક્ષી માનજેહે, તેરૂ ત્યે કોઓતી પોરમેહેરા સાક્ષી ડીગ્ગી મોઠી હેય એન પોરમેહેરા સાક્ષી ઈજ હેય જી ત્યે ત્યા પાહા વિશે સાક્ષી દેની
\v 10  જી માઆહું પોરમેહેરા પાહાલ માને, ત્યામાંય ઇ સાક્ષી હેય જી માઆહું પોરમેહેરાવો ઈમાન નાંય થોવે, ત્યે ત્યાલ લોબાડીયો આખ્યો, કાહાકા પોરમેહેરે પોતા પાહા જી સાક્ષી દેની, તી તો નાંય માન્યો
\v 11  સાક્ષી ઈ જ હેય કા પોરમેહેરે આપાહાન જોલામજુગ્યા જીવાન દેનાહાં, એન ઈ જીવાન ત્યા પાહામાંય મીળેહે
\v 12  જ્યા પાંય પોહો હેય ત્યાલ જીવાન મીળી ગીયાં, જ્યા પાંય પોહો નાંય હેય, ત્યા પાંય જીવાન નાંય મીળે
\v 13  તુમાહાંન, પોરમેહેરા પાહા નાંવાવો ઈમાન થોવનારાહાંન, આંય એલાં લોખતાહું યા હાટી કા તુમા જાંઆય લીયા કા તુમાહાંન જોલામજૂગ્યા જીવાન મીળી ગીયાં
\v 14  એન ત્યાવો આપા ઓલો બોરહો રાખજેહે કા જોવે આપા કાંય બી ત્યા મરજી પુરમાણે માગજેહે, તોવે તો આપાહાન હાંબળે 
\v 15  એન જોવે આપાં ઓલાં જાંઆય ગીયા કા જી માગજે તી તો આપાહાન હાંબળે,તોવે આપાં જાંઆય ગીયા કા ત્યા પાઆને આપાહાંય જી માગ્યા તી મીળીજ ગીયાહાં 
\v 16 16 જોવે યોકતો ત્યા બાહાલ પાપ કોઓતો એઅહે, તેરૂ મોતા પાપ નાંય, તોવે પ્રાર્થના કોરાં જોજે, એન પોરમેહેર ત્યાલ જીવાન દી, ત્યાહાંન આખું જ્યે મોતા માપ નાંય કોઓતેહે કાહાકા મોત દેનારાં પાપ બી હેય, ઓહોડા પાપ હાટી પ્રાર્થના કોરા જોજે એહે આંય નાંય આખતાહું
\v 17  બાદા ખોટા કામ પાપુજ હેય, તેરૂ આપાહાન નાંય માઆય ટાકે, ઓહોડાં પાપ બી હેય
\v 18  આપા જાઆજેહે કા જી માઆહુ પોરમેહેરા પાઆને જોનામ લેઈન યેનાહા, તી યોકાયોક જાઆ પાપ નાંય કોઅહે, બાકી પોરમેહેરા પાંઆને જોનામલો પોહો ત્યાલ બોચાવી રાખે એન સેતાન ત્યાલ આથ નાંય લાવે
\v 19  આપા જાઆજેહે કા આપા પોરમેહેરા એસલીયા હેજે, એન આખી દુનિયા સેતાન તાબામાંય રોયીહી
\v 20  આપા જાઆજેહે કા પોરમેહેરા પોહો યેનો એન ત્યે આપાહાન ખોરી બુધ્ધી દેનીહી, જો સત્ય હેય ત્યાલ જાણા હાટી આપાં સત્યમાંય હેજે, ત્યા પાહા ઈસુ ખ્રિસ્તામાંય હેજે ઓજ સત્ય પોરમેહેર હેય, જોલામજૂગીયા જીવાન હેય
\v 21  માંઆ પાહાહાંય મૂરતીયેહે પાંઅને દુઉ રોજા
