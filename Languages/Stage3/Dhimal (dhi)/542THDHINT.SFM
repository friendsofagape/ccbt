\id 2TH
 \ide UTF-8 
\rem Copyright Information: Creative Commons Attribution-ShareAlike 4.0 License 
\h  2 थिस्सलुनीकियों
\toc1  2 थिस्सलुनीकियों
\toc2  2 थिस्सलुनीकियों
\mt1  2 Thessalonians
\mt1 2 थिस्सलुनीकियों
\c 1
\p \v 1 पावल,सिलास कालाउ थिमोथिसो परमेस्वर केलाइको आबा कालाउ प्रभु येसु:ता थेस्सलोनिकिको  मण्डलिहेङ  सेउपाखा: नेलाइ केलाइको आबा परमेस्वर कालाउ येसु:ख्रिस्ता हिका हिसुना |
\v 2 परमेस्वर आबा कालाउ प्रभु येसु:ख्रिस्तसो नेलाइहेङ अनुग्रह कालाउ सान्ति |
\v 3 ओ -ओनेगेलाइ, नेलाइको भाअ्सिङ परमेस्वरहेङ जेलाउलाबुङ धन्यबाद पिलि केलाइ बाध्य हिनाखे |एन्सापालि केलाइहेङ थिक हि कारन नेलाइ खान्धुरि झन झन बाढेतेङ्ह हानिखे |नेलाइको एमिसो भेनेङ्ता पाका प्रेमबुङ बाढतेङहि |
\v 4 इदोइ रेम्का बुङ हि,हाइपालीपानु नेलाइको खान्धुरि हेङ्साङ पातेङ बाढेतेङ्सा हानिदोङ्खे, कालाउ ता-ताइमि दोफा नेलाइ झाराङ्को प्रेम बदिदोङ्खे |ओदोङ भाअ्सिङ नेलाइको गोतेङ साताइका कालाउ नेलाइको भोगितेङ हिका दुःख गेलाइको माझाता नेलाइ माथिसिङ बलियाका जेङ्तेङ खान्धुरिको भाअ्सिङ परमेस्वरको मण्डलिगेलाइको माझाता केलाइ हेङ्साङ गर्ब पानाखे |
\v 5 परमेस्वरको धार्मिक न्यायको साक्सी इदोइदोङ हि कि नेलाइ परमेस्वरको राइजिको भाअ्सिङ  योग्य ठहराइलि दोसु,ज्याइको भाअ्सिङ नेलाइ दुःख भोगितेङ हिसुना |
\v 6 परमेस्वर न्यायपाका हिका हि,वादोङ नेलाइहेङ दुःख पिकागेलाइहेङ दुःख दोङ पिखे,
\v 7 कालाउ ना दुःख निङ्कागेलाइ केलाइ दोफाङ आराम पालि पिखे | इदोइ जेलाउ जेङ्खे, जेलाउ प्रभु येसु:ताइको सरबुसाइका स्वर्गदुतगेलाइ दोफा तिका मेता स्वर्गसो प्रकत जेनावा |
\v 8 परमेस्वरहेङ मानाल्कागेलाइहेङ कालाउ केलाइको प्रभु येसु:को ये: बानाल मामानेकागेलाइहेङ वादोङ दण्ड प्यावा |
\v 9  इम्बालाइ हेलाउबुङ  माओताका बिनासता दण्ड कालाउ प्रभुको लोका बेला कालाउ वाको  सरबुङ्को महिमासो खेङ्नाका जेङ्तेङ दण्ड भोगियावा |
\v 10 जेलाउ इङ्को दिना वाको भक्तगेलाइता महिमा निङ्लि कालाउ खान्धुरि पाकालाइ  झाराङ्हेङ भार्बुसाइका  पालि वा लवाङ, हाइपालिपानु नेलाइहेङ पिका केलाइको साक्सिता नेलाइ खान्धुरि पासुन्हा |
\v 11 एसाङ्दोङ केलाइ नेलाइ झाराङ्को भाअ्सिङ जेलाउलाबुङ  दोमचाकाइतेङ हिनाखे ,कि केलाइको परमेस्वर नेलाइहेङ  काइतेङ ताइको योग्यको बानाइयाको,कालाउ गोतेङ रेम्का उदेस्य कालाउ खान्धुरिको कामहेङ वाको सर्बुङ्सो गोताङ पाप्याको |
\v 12 कालाउ  कि केलाइको परमेस्वर कालाउ प्रभु येसु:को अनुग्रह आन्सार केलाइको प्रभु येसु:को मिङ नेलाइकोता महिमित हृयाको,कालाउ नेलाइ वाकोता |
\c 2
\p \v 1 ओनेगेलाइ, केलाइको प्रभु येसु:ख्रिस्तको आगमनको बारेता कालाउ वासेहेङ भेतिलि केलाइ एदोफाङ जोम्जेङ  हिका बिसयता केलाइ नेलाइहेङ बिन्ति पान्हाखे | 
\v 2 कि हिदोइबुङ अगमबानि  माकुनु बचन हिदोइबुङ कि पातारा  प्रभुको दिना भेरपा लोका हि दोतेङ दोअ्हे पानु, इङ्को केलाइसो लोका दोअ्तेङ्सा नेलाइको मन मारफाङ बिजोक माज्याको,माको नेलाइ माथिसु |
\v 3 हासुबुङ हिदोइबुङ किसिमसो नेलाइहेङ धोका माप्याको | हाइपालिपानु लाम्फा जेलाउ थेकापा  परमेस्वरको बिरुदको बिद्रोह   माजेवा इङ्को दिना मालवाङ | जेलाउ थेकापा नासापाका द्याङ मालवाङ एनसालाउ थेकापा  इङ्को दिना मालवाङ | गोतेङ नासापाका चान माजेम्पाथेकापा इङ्को दिल मालावा |
\v 4 वा परमेस्वरदोतेङ कहलाइका गोतेङ कालाउ पुजिका आमेगेलाइको बिरुद पाखे कालाउ इङ्को खान्तेङ ताइमिहेङ बारका सम्झिखे,  इता थेकापा कि ताइमिहेङ परमेस्वरदोङ घोसाना पाखेकालाउ परमेस्वरको थानता(मन्दिरता)  इङ्को हिखे |
\v 5 हाइ नेलाइहेङ फोम मान्थु,का नेलाइदोफा हिलाउदोङ का इदोइ काथागेलाइ नेलाइहेङ दोका हिघाखा ?
\v 6 इङ्को ताइको बेलाता प्रकट ज्याको दोअ्तेङ्सा हिदोइ काथाहोइ  एला थेकापा   खोराइतेतेङ ताअ्का हि,  इदोइ नेलाइ गिसुखेना |
\v 7 हाइपालिपानु अधर्मको रहस्यसो लाम्फासोङ काम पादोङ्खे | एला थेकापा जाइदोङ वासेहेङ थामितेङ ताका हि,वा मालोप्पा थेकापा इङ्कोहेङ थामितेङ दोङ ताअ्तावा |
\v 8 कालाउ इङ्को पापको द्याङ प्रकट जेनावा,ज्याइहेङ प्रभु येसु: ताइको नुइको हुसिसो नासा पावा,कालाउ वाको आगमनको जोल्का धाङ्काहोइ  इङ्कोहेङ नास पावा (से:तावा) |
\v 9  सैतानको कामपाका भाइपा पापको द्याङ गोतेङ  सरबुङ्होइ कालाउ झुकिपाका इसारागेलाइ कालाउ भारबुसाइपातेङ ;
\v 10 कालाउ नास जेङ्कागेलाइहेङ झुकिपातेङ गोतेङ खाराब कामपाका सुधाङ लोवाङ,हाइपालिपानु इम्बालाइ सत्येहेङ प्रेम पालि कालाउ एसाङ दोङ बान्चेलि माकिहि  |
\v 11 ओदोङ भाअ्सिङ इम्बालाइहेङ धाताइका काथाता खान्धुरि पाको दोतेङ परमेस्वरदोङ इम्बालाइ हुत्ता एलोङ बारका सर्वाङ्सालि भ्रम पिगिल्खे |
\v 12 कालाउ सर्बुङ्हुता खान्धुरि मापाका कालाउ अधामिकता आनन्द पाका झाराङ दोसि जेनावा |
\v 13 प्रभु प्रेम पाका ओनेगेलाइ, नेलाइको भाअ्सिङ केलाइ परमेस्वरता जेलाउलाबुङ धन्यबाद पिलि बाध्य हिनाहि, हाइपानु सुरूसोङ  पबित्तरो आत्मासो पबित्तरो  पाका कामसो कालाउ सत्येको हुताको खान्धुरिसो सिन्चालिको भाअ्सिङ  परमेस्वरदोङ नेलाइहेङ साल्हि |
\v 14  याकोङ भाअ्सिङ केलाइको ये: बनालसो केलाइको प्रभु येसु:ख्रिस्तको महिमा निङ्लिको  भाअ्सिङ  वादोङ नेलाइहेङ काइका हि |
\v 15 ओदोङ भाअ्सिङ ओनेगेलाइ,बलियाका जेङ्तेङ्सा ल्होसु,कालाउ चाहे नुइको बचन सो हृयाको,चाहे केलाइको  पातारासो  हृयाको  नेलाइदोङ जेदोङ  सिक्स्या  निङ्का हिसुना इङ्कोहेङ थामितेङ ताअ्सु |
\v 16 एला केलाइहेङ माया पाका कालाउ अनुग्रहसो अनन्तको सान्त्वाना कालाउ  उतम  आसा पिका केलाइको प्रभु येसु: ख्रिस्त  ताइमिङ कालाउ  परमेसर केलाइकोआबादोङ ,
\v 17 नेलाइको हृदयहेङ सान्त्वाना प्याको,कालाउ गोतेङ रेम्का काम कालाउ बचनता नेलाइहेङ बलियापा पाको |
\c 3
\p \v 1 आखिरता ओनेगेलाइ, केलाइको भाअ्सिङ  दोमचाकाइ पि,कालाउ  प्रभुको बचन मारफाङ चारचाराइयाको :  कालाउ बिजय ज्याको,जेसाङ नेलाइको माझाता जेङ्काबुङ हिघाखे, 
\v 2 कालाउ भ्रस्ट कालाउ  दुस्त द्याङ्गेलाइसो केलाइ मुक्ति निङ्लि  द्वाको हाइपालिपानु  झाराङदोफा खान्धुरि मान्ठुखे |
\v 3 कालाउ प्रभुते खान्धुरि योग्यो हिका हि | वादोङ नेलाइहेङ हिसिकाबुङ बेलाता माथिसिङ हिलि धिरपाखे कालाउ पापिसो इस्तिर (घेराङ्तेङ्सा) ताअ्खे |कालाउ दुस्तसो सुरुक्स्या ताअ्खे |
\v 4 केलाइ जेदोङ काथाको आग्या पिन्हाखे,इङ्को नेलाइ पादोङ्सुखेना कालाउ पासुवानाबुङ दोअ्का केलाइ नेलाइको बारेता प्रभुता आसा ताका  हिनाहि |
\v 5 प्रभु नेलाइको हृदयहेङ परमेस्वरको माया कालाउ ख्रिस्तको  धेर्य्रभारी  हिलि  थोनावा  |
\v 6 एला ओनेगेलाइ,केलाइको प्रभु येसु:ख्रिस्तको मिङ्ता केलाइ नेलाइहेङ आग्या पिन्हाखे,कि केलाइसो नेलाइदोङ निङ्का  सिक्स्याता   मालागिका गोताङ  कुरिया ओनेसो फारापा हिसु |
\v 7 हाइपालिपानु नेलाइदोङ हेसा केलाइको भाइपाङ पालिगोइखे इङ्को नेलासोइ ताइमिङ गिसुवाना | केलाइ  नेलाइ  दोफा हिलाउ कुरिया  जेङ्तेङ माहिनाहि |
\v 8 केलाइ हासुकोबुङ सेले  एनसाङ सितैता  माचान्हाहि | कालाउ नेलाइ हासुहेङ्बुङ मार्का माज्याको दोअ्तेङ केलाइ न्हिसिङ नितिमा मादोसिङ दुःख पातेङ्सा काम पान्हाहि |
\v 9 साघाइ निङ्लि केलाइको खाबारा माजेङ्तेङ माको,कालाउ केलाइको बानिबेहोरा नेलाइको  भाअ्सिङ  एनोङ रेम्का उदाहरन जेनाको दोअ्तेङ केलाइ इङ्सा पान्हाहि |
\v 10 नेलाइको दोफा हिलाउ केलाइ नेलाइहेङ इदोइ आग्या पिका हिघनाखे,''हासुबुङ काम मापाखे पानु वादोङ उम माचाको |''
\v 11 हाइपालिपानु केलाइ हिङ्नाखे, कि नेलाइ मध्येता हेथेते कुरिया जिवन भोगितेङ हिसुखेना | नेलाइ ताइमि चाहि हाइदोङ कामदोङ मापाखे कालाउ बोमिको कामता बेकार्ता खुर लगाइखे |
\v 12 एला इसिका द्याङ्गेलाइहेङ प्रभु येसु:ख्रिस्तको मिङ्ता केलाइ आग्या कालाउ आर्ति प्याङ,कि इम्बालाइ सिकापा ताइको काम पाको कालाउ ताइकोङ खुरसो कामाइतेङ चाको |
\v 13 नेलाइ चाहि ओनेगेलाइ,भालाइ पालिको  भाअ्सिङ   मामाइसु |
\v 14  एदोङ पाताराता केलाइ दोअ्का काथा यदि  हासुबुङ मानेलि    माभोखेदोनु इङ्को द्याङहेङ नाल्तेङ ताअ्सु कालाउ वा दोफा हाइदोङ सम्बन्ध माअ्तासु ,कालाउ इङ्को सर्मता जेङ्तेङ्सा लेदेरताको |
\v 15 ताबुङ वासेहेङ  सतुरभाइपा मासम्झे,कालाउ ताइकोङ ओने भाइपा पातेङ वासेहेङ थिपासु |
\v 16 एला सान्तिको प्रभु ताइमिङ गोतेङ समय,गोतेङ पाहासो नेलाइहेङ सान्ति प्याको |प्रभु नेलाइ झाराङ दोफा हृयाको |
\v 17 का पावल,ताइकोङ खुरसो इदोइ अभिबादन लेखिदोङ्खा | काङ्को गोतेङ पाताराको नालपाका इदोङ्दोङ हि | इन्साङ्दोङ का लेखिदोङ्खा |
\v 18  केलाइको प्रभु येसु:ख्रिस्तको अनुग्रह नेलाइ झाराङदोफा  ह्याको |
