\id GAL 
\ide UTF-8 
\rem Copyright Information: Creative Commons Attribution-ShareAlike 4.0 License 
\h  गलातियों
\toc1  गलातियों
\toc2  गलातियों
\mt1  Galatians
\mt1 गलातियों
\c 1
\p \v 1  पावल,प्रेरितसो सेउपाखा | प्रेरित जेङ्लि,कासेहेङ ना ते द्याङ्गेलाइ चुनिहि ना ते हिदोइबुङ द्याङ्पाहासो दिङ्गिल्हि | येसु: ख्रिस्त कालाउ आबा परमेस्वरदोङ कासेहेङ प्रेरित नियुक्त पाकाहि | परमेस्वरदोङ एनौङ हिका हि | ज्याइ येसु: हेङ सिकासो सिन्हुपातेङ चुमाहि |
\v 2 का दोफा हिका झाराङ ख्रिस्तको ओनेगेलाइसो गलातियाता हिका मण्डलिगेलाइहेङ सेउपाखा |
\v 3 परमेस्वर आबा कालाउ केलाइको प्रभु येसु: ख्रिस्त नेलाइहेङ अनुग्रह कालाउ सानति प्याको |
\v 4  परमेस्वर कालाउ पिताको इच्सा भाइपा इदोइ बर्तमान दुस्त सुमिङ्सो केलाइहेङ लाअ्पालिको भाअ्सिङ वा ताइमिहेङ केलाइको पापगेलाइको भाअ्सिङ बलि पिहि |
\v 5 वाको हेलाउलाउबुङ महिमा ह्याको | आमेन |
\v 6 लाम्फा खिनिङ परमेस्वर नेलाइहेङ वाको भाइपा पालि काइहि | वा नेलाइहेङ ताइको अनुग्रहहोइ काइतेङ जेदोङ ख्रिस्त पाहासो लोखे | कालाउ एला नेलाइहेङ तिङ्तेङ का भारबुसाइका (छक्क) कि नेलाइ दामा निल्सुन्हा कालाउ भेनेङ  ये:बानालता खान्धुरिपालि तेङ्सुन्हा |
\v 7 हुनेते, हिदोइबुङ  भेनेङ ये:बानाल  जातिङ्को (सत्ये ) मान्थु | कालाउ हेथे द्याङ्गेलाइ नेलाइहेङ आवाइपातेङ हि | इम्बालाइ ख्रिस्तको ये:बानालहेङ भेनेङ्भारि बानाइलि भोखे |
\v 8 केलाइ नेलाइहेङ सत्ये ये:बानाल दोअ्का हिनाहि | ओदोङ भाअ्सिङ केलाइ ते हाइ,स्वर्गको स्वर्गदुतबुङ भेनेङ ये:बानाल दोअ्हे पानु वाकोता खान्धुरि ताअ्लि माएल |
\v 9 केलाइ या लाम्फादोङ दोअ्लि दोनाहोइ | एला बुङ दोअ्खा,नेलाइ सत्ये ये:बानाल हेङ सुइकारपालि दोका हिसुना | एसापा एदि हासुबुङ नेलाइहेङ मुक्ति भेनेङ उपाय दोअ्पिहेपानु वाको बिरुद पालि गोइखे |
\v 10 कालाउ हाइ कासेहेङ्दोङ सुइकार पाको दोअ्तेङ द्याङ्गेलाइहेङ का खान्धुरि पालि चेस्ता पाखा ? दोअ्का नेलाइ सम्झिसुखेना ?  माको ! का  परमेस्वरहेङ खिनीनि  खु:सि पालि भोखा  |का नेलाइहेङ खु:सि पालि चाहेका हिघा रो ? एदि झन द्याङ्गेलाइहेङ्दोङ लेङ्चापालि चेस्ता पादोङ्घाखा पाहेपानु  हाइ का येसु: ख्रिस्तको सेवक  माजेङ्धा  रो ?
\v 11 ओइ दाइ-ओनेगेलाइ का मन पाखा कि नेलाइ गिसु,जेदाङ ये:बानाल का बानाल पाघा इङ्को द्याङगेलाइ बानाइका माको |
\v 12 का द्याङ्गेलाइसो ये:बानाल मानिङ्घा | हासुबुङ कासिहेङ ये:बानाल धिर्पाका माको |  येसु:ख्रिस्त ताइमिङ कासेहेङ या प्रकट पाहि हि |
\v 13 काङ्को हानिका (बितिका) जिवनबारे नेलाइ हिङ्का हिसुना | का यहुदि धर्म मानिका हिघाखा  का परमेस्वरको मण्डलिहेङ खुबै सताइघा | का मण्डलिहेङ   रा्-हृपिली पिलि भोधाखा |
\v 14 का यहुदि धर्म ता खान्धुरि पाघाखा का यहुदिधर्मको नेता जेङ्लि तोम्का हिघाखा | का काङ्को बेलाको धाना वाजान यहुदीगेलाहेङ कालामका  हिघाखा  का | पुर्ण-मुन्धुम मानिलि का आरू खान्तेङ हेन्जा जोसिला हिघाखा | इङ्को गोताङ मुन्धुमगेलाइ केलाइ ताइको आजाइ -आजुसोङ निङ्का हिघानाहि |
\v 15 कालाउ काङ्को जोलोम जेङ्लि लाम्फा दोङ परमेस्वर काङ्रको भाअ्सिङ या योजाना बानाइका हिघाहि | ओदोङ भाअ्सिङ वाको अनुग्रहहोइ कासेहेङ काइहि |
\v 16 परमेस्वर कासेहेङ ताइको चानको ये:बानाल गैर-यहुदिगेलाइको माझाता दोअ्लि मन पाहि | ओदोङ भाअ्सिङ परमेस्वर कासेहेङ ताइको चानको दर्सन पापाहि | परमेस्वर काइलाउ का हासुसोबुङ हिदोइबुङ सल्लाह कालाउ साघाइ मारहु्घा |
\v 17 ना ते का खान्तेङ लाम्फाको प्रेरित हिकालाइहेङ भेतिलि हानिघा | कालाउ  बेलोम्पा  मापासिङ का अरब सारभिता हानिघा | कालाउ इन्तासो दमस्कस सहरता घुरितेङ लोघा |
\v 18 का सुम बासार न्हुसो यरुसलेम हानिघा,का पतरुसहेङ भेतिलि भोघाखा | पतरुस दोफा का तेना दिना थिकापा हिघा |
\v 19 का आरू प्रेरित गेलाइहेङ माभेतिका| खिनिङ याकुबहेङ भेतिघा ज्याइ प्रभुको ओने या |
\v 20  परमेस्वर गिखे कि का लेखिलि तेङ्का इदोइ काथागेलाइ झुता माका (धाताइका माको ) |
\v 21 कालाउ का सिरिया कालाउ सिलिसिया हानिघा |
\v 22 यहुदियाता ख्रिस्तको मण्डलि या खान्तेङ लाम्फा काङ्को र्हिइ तिङ्का मान्थुघाखे |
\v 23 काङ्को बारेता इम्बालाइ खिनिङ इदोइ झोको हिङ्का हिघाहि :''या द्याङ केलाइहेङ खुब सताइघाखे कालाउ वा दोङ एला द्याङ्गेलाइहेङ इङ्कोङ खान्धुरिको काथागेलाइ पातेङ हिगिल्खे जेदोङ खान्धुरिहेङ वा नासा पालि प्रयास पाघाखे (भोघाखे) |''
\v 24 इदोइ खान्धुराइगेलाइ काङ्कोङ कारनसो परमेस्वरको हेन्जा बाखानाइ पाहि |
\c 2
\p \v 1 तेदया बासार न्हुसो बर्नाबासदोफा का आरोङ यरुसलेमता हानिघा | कालाउ तितसहेङ दोफाङ चुम्पुघा |
\v 2 का हानिका कारण परमेस्वर कासेहेङ इनता हानिलि गोइका तिङ्पाहि | का खान्धुराइ गेलाइको अगुवागेलाइहेङ इन्ता  दुसुघा  | जेलाउ केलाइ एपाहा जेङ्नाहि का इम्बालाइहेङ इनता इङकोङ ये:बानाल ब्याख्या पाघा जेदोङ का गैर-यहुदिगेलाइको माझाता बानल पाघा | नेलाइ काङ्को काम बुझीयाको दोअ्का का चाहिघाखा जेत्ता कि काङ्को लाम्फाको (दोका)कामगेलाइ कालाउ बर्तमानको (एलाको) प्रयासगेलाइ खेर मान्हाको |
\v 3 कालाउ काङ्को दोफा हिका तितसहेङ ग्रिकगेलाइ हिलाउबुङ खतना हिलिगोयाङ दोअ्तेङ हासुबुङ कर मालागाइहि |
\v 4 केलाइ इस्काङ स्मस्यागेलाइको बारेता काथा पालि भोघानाखे (चाहिघानाखे),हाइपालि पानु आधिमि गैर-यहुदिगेलाइ गुप्त रूपता (सिकापा ) केलाइको जेरता दुल्का हिघाहि | ख्रिस्त येसु:ता केलाइको स्वतन्तरोता बुझिलि इम्बालाइ जासुस जेङतेङ दुल्का हिघाहि |
\v 5 कालाउ केलाइ इङ्को धाताइका ओनेगेलाइ भोका काथाता आतुइसाबुङ मासान्हाहि जेता कि नेलाइकोता ये:बानालको सत्येता हिदोङ ह्याको | 
\v 6 कालाउ बा-बारका मानिनिय द्याङ्गेलाइ का बानाल पाका ये:बानाल हेङ दाहे-माहे मापाहि | इम्बालाइ बा-बारका मानिनिय गेलाइ वाला, या माको इङ्को कासेहेङ हाइदोङ फरक मापरियाङ | परमेस्वरको भाअ्सिङ झाराङ एलोङ्दोङ हि |
\v 7 कालाउ इङ्को नाइकेगेलाइ तिङ्हि कि परमेस्वर पतरुसहेङ यहुदिगेलाइको माझाता कालाइ कासेहेङ गैर- यहुदिगेलाइको माझाता ये:बानाल,प्रचार पालि लगाइहि |
\v 8 परमेस्वर पतरुसहेङ यहुदिगेलाइको प्रेरित जेङ्तेङ काम पालि लगाइहि | कालाउ कासिहेङ गैर-यहुदिगेलाइको प्रेरित जेङ्तेङ काम पालि लागाइहि |
\v 9 याकुब,पतरुस,कालाउ यु:हान्नाहेङ अगुवा भाइपा मानिखे | इम्बालाइ बुझिहिकि परमेस्वर कासेहेङ बिसेस बरदान पिका हि | ओदोङ भाअ्सिङ इम्बालाइ बर्नाबास कालाउ कासेहेङ सुइकार पाहि | इम्बालाइ दोअ्हि,''पावल कालाउ बर्नाबासहेङ केलाइ मानिन्हाखे कि नेलाइ इङ्को द्याङ्गेलाइकोता हाने ज्याइ यहुदि माको कालाउ केलाइ चाहि यहुदिगेलाइको माझाता हानाङ |''
\v 10 इम्बालाइ केलाइहेङ एलोङ काथा दोअ्हि कि गरिबगेलाइहेङ साघाइलि  मानिल्सु | कालाउ का दिनाङ उङ्को काथा पालि भरसक प्रयास पाका हिघा |
\v 11 जेलाउ पतरुस एन्तिओकाता लोहि,वा आधे इसिका काम पाहि जेदोङ सरासर भुल हिघाहि ,ओदोङ भाअ्सिङ का वाको आगाता बिरद पाघा हाइपालिपानु वा भुल ता हिघाहि |
\v 12 इदोइ हेसा जेङ्हिपानु:जेलाउ पतरुस लाङ प खेप (पटक) एन्तिओकाता लोहि वा गैर-यहुदिगेलाइ दोफा चाहि कालाउ बासा हि | जेलाउ याकुब पाहासो आधिमि यहुदिगेलाइ लोहि पतरुस इङ्को गैर-यहुदिगेलाइ सो सङ्गत पालि लाअ्हि वा ताइमिहेङ गैर-यहुदिगेलाइसो अलग ताअ्हि,वा इम्बालाइदोफा चालि-आम्लि लाअ्पिहि | हाइपालि ?  हाइपालिपानु वा यहुदिगेलाइ दोफा थिहि | ज्याइ गोताङ गैर-यहुदिगेलाइ खतना पालि गोयाङ दोअ्तेङ खान्धुरि पाघाखे |
\v 13 इन्ता हिका आरू यहुदि ख्रिस्ततियन गेलाइबुङ पतरुसको दि:का पनता साथ पिहि | बार्नाबासबुङ इम्बालाइसो प्रभाबित जेङ्हि कालाउ एलोङ चिचा  भाइपा काम पाहि 
\v 14 का उङ्को यहुदिगेलाइ मन बिचार पाघा | ओबालाइ ये: बानालको सत्येताहेङ पिताइका मान्थुघाहि | ओदोङ भाअ्सिङ सारा मण्डलिगेलाइको आगाता का पतरुसहेङ दोअ्घा: ''पतरुस ना यहुदि हिना | कालाउ यहुदि भाइपा ना ताइको जिबन जिउतेङ हिका मान्थुना | ना गैर-यहुदिगेलाइ सरह हिका हिना | एदि एन्सा नु नानु हाइपालि गैर-यहुदिगेलाइहेङ यहुदीगेला भाइपा भाइपा हिलि कर लगाइखेना ?
\v 15 केलाइ यहुदिगेलाइ झाराङ यहुदिदोङ,गैर-यहुदि पापिगेलाइ भाइका माको |
\v 16 केलाइ गिनाखे कि, ब्यबस्था मानिकाता खिनीङ हासुबुङ परमेस्वरको आगाता धर्मि माजेङ्खे | येसु:ख्रिस्टा  खान्धुरि पाहेपानु खिनिङ द्याङ परमेस्वरता धर्मि जेङ्लि द्वावा | ओदोङ भाअ्सिङ केलाइबुङ येसु:ख्रिस्तता खान्धुरि पानाखे | कालाउ परमेस्वरको माध्यमसो ख्रिस्टा खान्धुरि ताअ्तेङदोङ  केलाइ परमेस्वरको सेवक जेङ्का हिनाहि ,ब्यबस्था मानितेङ माको | हाइपालिपानु ब्यबस्था मानितेङ खिनिङ हासुबुङ धर्म जेङ्लि मादोखे |
\v 17 धर्मि जेङ्लि केलाइ ख्रिस्तहेङ खान्धुरि पानाहि | एसापा केलाइबुङ पापि हिघाहि दोअ्का प्रस्त हि | कालाउ हाइ ख्रिस्त केलाइहेङ पापि बानाइखे ? पक्कै या ते माको |
\v 18 एदि का आरुङ इङकोङ लाअ्लि दोका ब्यबस्था  बानाल  पाहे पानु का सुइकार पाघा कि का ब्यबस्था भङ्ग पाघा |
\v 19 ब्य्बस्थाता बान्चिलि का लाअ्लि दोहोइका, इङ्कोङ ब्यवस्था  कासीहेङ से:हि | इङ्को व्यवस्थाको  भाअ्सिङ  का सि:लि दोहोइका ताकि का परमेस्वरता बान्चेका हिघा  |   का ख्रिस्तदोफाङ क्रुस्ता  तोइनाघा |   
\v 20 ओदोङ भाअ्सिङ का बान्चितेङ हिका मान्ठुघा कालाउ ख्रिस्त चाहि हिका-हि वा काङ्कोता बान्चितेङ हि | का काङ्को जिउता आरूङ जियाइका हिघा कालाउ का परमेस्वरको चानको खान्धुरिता जियाइका हिघा | कासेहेङ वा प्रेम पाहि कालाउ कासेहेङ बान्चिपालि वाआङ काङ्को भाअ्सिङ ताइमिहेङ अरपन पाहि |
\v 21 परमेस्वरसो निङ्का इदोइ बरदान कासेहेङ एकदम महत्वपुर्न हि | हाइपालिपानु यदि ब्यवस्था केलाइहेङ परमेस्वरको धर्मि बानाइका पानु ते,ख्रिस्त सि:लि हिदोइबुङ आवसयक मान्थुघाहि |
\c 3
\p \v 1 हे गलातिबासिगेलाइ, क्रुसता येसु: ख्रिस्तको सि:काको बारेता नेलाइको मिसिह्या आगाता प्रस्ततोइ तिङ्पा पिकाङ हिघाहि | कालाउ नेलाइ  हाइदोङ मागिका (मुर्ख) हिगासुखेना | हासुबुङ नेलाइहेङ आवाइपाहि |
\v 2 कासेहेङ एनोङ काथा दोपि:नेलाइ पबित्तरो आत्मा हेसा निङ्सुना ? हाइ ब्यवस्था पालन पातेङ्दोङ आत्मा निङ्न्हा ?  माको | नेलाइ ए:बानाल हिङ्तेङ कालाउ खन्धुरि पातेङ आत्मा निङ्का हिना |
\v 3 नेलाइ इसिका हाइदोङ मागीका(मुर्खा) हेसा जेङ्लि दोस्वाना ? नेलाइ ताइको आत्मादोफा ख्रिस्टा जिवन  सुरु पासुना | कालाउ एला हाइ ताइकोङ  सरबुङ्होइ  पुरा पालि कोसिस पाखेना ? इदोइ मुर्खता हि |
\v 4 नेलाइ हेङ्जाङ काथाको अनुभब पाका हिसुना  | हाइ इङ्को गोताङ  बेकारका जेङ्हि ? का आसा पाखा इङ्को ब्यर्थ मा जेङ्हि |
\v 5 ब्यवस्था मान्याना दोअ्तेङ परमेस्वरदोङ आत्मा पिका हिगाखे  माको ? ब्यवस्था मान्याङ दोअ्तेङ परमेस्वर नेलाइको माझाता  भारबुसाइका काम पाका हिगाखे  माको ? | नेलाइ ये:बानाल हिङ्सुना  कालाउ इन्ता  खान्धुरि पानाहि  दोअ्तेङ  परमेस्वर ताइको आत्मा पिहि कालाउ  भारबुसाइका  काम पाहि  |
\v 6 आब्राहामको बारेता धर्मसास्टर इङ्कोङ दोअ्खे | आब्राहाम परमेस्वरहेङ  खान्धुरि पाहि कालाउ परमेस्वरह वाकोङ  खान्धुरिहेङ सुइकार पाहि | ओदोङ भाअ्सिङ आब्राहामहेङ परमेस्वरदोङ धर्मि थहराइहि |''
\v 7 अदोङ भासिङ,नेलाइ गिलिगोइस्वाना कि ज्याइदोफा खान्धुरि हि  इम्बालाइदोङ आब्राहामको जातिङ्को सन्तान हि |
\v 8 धर्मसास्तर दोअ्का हि कि गैर-यहुदिगेलाइहेङ खान्धुरिसो  परमेस्वरदोङ धर्मि थहराइयावा | आब्राहामहेङ इदोइ ये: बानाल लाङ्फादोङ हिङ्पाका हिगाहि,  जेसाङ  धर्मसास्तर  दोअ्खे,''नापाहासो  गोताङ जातिगेलाइहेङ  आसिरबाद प्यावा |''
\v 9 आब्राहामको या  खान्धुरि पाहि कालाउ वा आसिसित जेङ्हि | एलाबुङ इनसिकाङ हि | ज्याइ-ज्याइदोफा  खान्धुरि हिघाहि इम्बालाइ झाराङ आब्राहाम भाइपाङ आसिरबाद निङ्हि |
\v 10 कालाउ ब्यवस्था पिताइकाता भर पाकागेलाइ स्राप निङ्हि हाइपानु धर्मसास्तर दोअ्खे:''ब्यवस्थाता लेखेका गोतेङ काथा झाराङ मानेलि गोइखे | ज्याइ मामानिखे वा हुता सराप परिखे |
\v 11 इदोइसो या झालाझालाका जेङ्खे कि ब्यबस्थासो हासुहेङ्बुङ परमेस्वरता धार्मिक जेङ्लि मादोअ्खे |'' ज्याइ द्याङ  खान्धुरिसो  परमेस्वरदोफा थिक हि,वा जेलाउबुङ बान्चितेङ  ह्यावा |''
\v 12 ब्यवस्था खान्धुरिता हिका मान्थु | ब्यवस्थादोङ दोअ्खे,''ज्याइ इदोइ कामगेलाइ पातेङ बानचेलि भोखे वादोङ ब्यबस्थाता दोताङ काथागेलाइ पालन पालि गोइखे |'' 
\v 13  ब्यवस्थासो केलाइता स्राप चुमाहि कालाउ ख्रिस्त इङ्को स्राप केलाइसो लाअ्पापिहि | केलाइको थामे वादोङ र्हुहि कालाउ ताइमिङ  इङ्को स्राप  फुहि  |धर्म सास्तरता एदोइ लेखेका हि,''जेलाउ हासुकोबुङ जिउ सिङ्हुता तोइहि इङ्कोङ स्रापितदोङ जेङ्हि |
\v 14 परमेस्वरको आसिस गोतेङ द्याङ्गेलाइ निङ्लि  द्वाको  दोअ्तेङ येसु: ख्रिस्त इसिका पाहि | परमेस्वर आब्राहामहेङ इदोइ आसिस प्रतिग्या पाहि जेदोङ ख्रिस्त येसु:सो लोखे | येसु: सि:हि ज्याइता  कि पबित्तरो आत्मा जेदोङ  परमेस्वर प्रतिग्या पाका केलाइ निङ्लि दोकाइने(द्वाको) | केलाइ इदोइ प्रतिग्या खान्धुरिसो निङ्न्हाखे | 
\v 15 दादा-ओने बाइ-ओनेगेलाइ,का एनोङ उदाहरन प्याङ्का : जेलाउ हासुबुङ या इच्सा पातरा लेखिखे कालाउ इङ्को अधिकृत जेङ्खे,कालाउ हासुबुङ वासेहेङ पिताइलि मादोखे इदोइता नाते हाइदोङ्बुङ थोपेलि द्वाङ |
\v 16 परमेस्वर आब्राहाम कालाउ वाको सानतान्हेङ(चानचुहेङ) प्रतिग्या पाका हिघाखे | परमेस्वर ''कालाउ नाङ्को सान्तानगेलाइहेङ '' मा दोअ्हि,जाइको माने एमि द्याङ ख्रिस्तखेनिङ हि |
\v 17 काङ्को दोअ्काको  मतलब: परमेस्वर करार बानाइलि खाङ्तेङ हेङ्साङ बासार लाम्फादोङ इदोइ करार आब्राहामदोफा पाका हिघाखे | ब्यवस्था ते, द्यासाइ न्हेकुरी ते-बासार न्हुसो खेनिङ बानाइका हि |  ओंदोङ भाअ्सिङ ब्यबस्थाहोइ कारार रदृ पालि मादोखे कालाउ आब्राहामहेङ परमेस्वर पिका प्रतिग्याहेङ मापालि मादोअ्खे |
\v 18 कारारहेङ मानितेङ परमेस्वरदोङ पाका प्रतिग्या निङ्खे र ? मानिङ्खे | एदि ब्यबस्था मानितेङ इङ्को काथागेलाइ केलाइको निङ्न्हाए पानु  इङ्को प्रतिग्यासो माको | कालाउ आब्राहामको पक्स्यता ताइको प्रतिग्याको  आधारता उपहार स्वरूप परमेस्वर वासेहेङ आसिस पिहि |
\v 19 एन्सापाहेपानु ब्यवस्था हाइपालि आवस्यक परेहि ? द्याङ्गेलाइ गल्ति पाहि दोअ्का तिम्पालिको भाअ्सिङ ब्यवस्था पिका हिघाहि | अब्राहामको खास सन्तान माजेम्माठेकापा इङ्को ब्यवस्था चोलितेङ हि | परमेस्वरको प्रतिग्या इदोइदोङ सन्तानको बिसयता हिगाखे | ब्यवस्था स्वर्गदुतसो पिका हिघाहि | स्वर्गदुतगेलाइ द्याङ्गेलाइहेङ ब्यवस्था पिका बेला मोसाहेङ माझाता तातेङ ताहि |
\v 20 कालाउ इदोइ एनोङ खिनिङ पक्स्यता हिहेपानु मध्यसतको आसयक मागोयाङ हाइपालिपानु परमेस्वर खिनिङ एनोङ्दोङ हिका हिघाहि |
\v 21 हाइ इसिकाङ ब्यवस्था परमेस्वरको प्रतिग्याको बिरुद  हि दोअ्का माने लागिखे ? माको | द्याङ्गेलाइहेङ जिवन पिका इङ्सिका ब्यबस्था जेङ्खेपानु,ते केलाइ ब्यवस्था पालन पातेङ्दोङ धार्मिक जेङ्लि दोधाङ |
\v 22 कालाउ इदोइ सत्ये माको,हाइपालिपानु ध्रर्मसास्तरदोङ घोसना पाखे  कि झाराङ द्याङ्गेलाइ पापको कैदि हि | याको माने  इस्का जेङखे कि द्याङ्गेलाइहेङ पिका प्रतिग्या खान्धुरिसो पिखे | एदोइ येसु:ख्रिस्ता  खान्धुरि  ताका द्याङ्गेलाइहेङ पिका हिघाखे |
\v 23 जेलाउ ठेकापा इदोइ खान्धुरि लोका मान्ठुघाखे केलाइ ब्यवस्थाको कैदि हिघानाखे | जेलाउ थेकापा परमेस्वरता पालि गोइका  खान्धुरि मापान्हाखे,केलाइ स्वतन्तरो माजेङ्न्हाखे  |
\v 24 इदोइ भासिङ ख्रिस्तको आगमन थेकापा ब्यवस्था केलाइको आबा-आमाइ हिघाखे | ख्रिस्त लोका न्हुसो खान्धुरिसो केलाइ धर्मि जेङ्लि  दोअ्नाहि  |
\v 25  एला खान्धुरिको दामा खुलेका हि कालाउ केलाइ ब्यवस्थाको मासामाराइनाका  मान्थुन्हाहि |
\v 26 ओदोङ भाअ्सिङ एला इङ्को खान्धुरिसो  ख्रिस्ता नेलाइ परमेस्वरको जामालगेलाइ  हिसुना |
\v 27 नेलाइ गोतेङ ख्रिस्ता बप्तिस्ता र्-हुतेङ  नेलाइ ख्रिस्तहेङ्बुङ धारन पाका हिसुवाना |
\v 28 एला ख्रिस्तता हेदोइबुङ द्याङ यहुदि नाते ग्रिक,बान्धाइति कालाउ लाअ्न्हाका कालाउ तिरि वा मर्दता हेदोइबुङ भेनाङ मान्थु | हाइपालिपानु ख्रिस्त येसु:ता नेलाइ  झाराङ  एनोङ्दोङ  हिनाहि |
\v 29 नेलाइ ख्रिस्तता हिसुवानापानु नेलाइ आब्राहामको सन्तान जेङ्सुवाना | याको माने आब्राहामदोफा परमेस्वरदोङ प्रतिग्या पाका गोतेङ आसिस निङ्सुवाना |
\c 4
\p \v 1 का या नेलाइहेङ दोअ्लि भोखा: उताराधिकारि  जेलाउ थिकापा जामालदोङ हिखे वा कालाउ  बान्धाइतिता हिदैबुङ फरक माहिखे | या सत्ये हि हेसापालाउबुङ वा ताइको खाबाराता हिका गोताङ काथा   निङ्खे  |
\v 2 हाइपालि ? हाइपालिपानु जामाल हिका थिकापा वा ताइको आबा-आमाइ कालाउ सामाराइकाको आग्या मानिलि गोइखे | कालाउ जामाल जेलाउ ताइको आबाको दोअ्का (ताअ्पिका )उमेर पुग्यावा,वा मुक्त जेनावा |
\v 3 केलाइ दोफाबुङ एन्साङदोङ हि | ए समयता केलाइबुङ जामाल-जामालाइ भाइका हिघानाहि | केलाइ इदोइ सुमिङता बेक्कारको माजेङका ब्यबस्थाको बान्धाइति हिघानाहि |
\v 4 कालाउ उचित मयता परमेस्वर ताइको चान  दिङ्गिल्हि | परमेस्वरको चान एलोङ् बेजानको (तिरि) पाहासो जोलोम जेङ्हि | वा बुङ ब्यवस्थाको खाबाराता हिलि गोइहि |
\v 5 परमेस्वर एसा पालिको कारन चाहि ब्यवस्थाको अधिनता हिकालाइहेङ मुक्ति पिहि | केलाइहेङ ताइको जामाल बानाइलि परमेस्वरको इच्सा हिघाहि |
\v 6 नेलाइ परमेस्वरको चान-चामेन्दिगेलाइ हिसुना | ओदोङ भाअ्सिङ परमेस्वर ताइको चानको आत्मा नेलाइको हृदयता ताअ्पिहि इङ्को आत्माहेङ दोअ्खे,आबा,''पिता''
\v 7 ओदोङ भाअ्सिङ,एला नेलाइ लाम्फा खिनिङ भाइपा बान्धाइति मान्थुसुना | नेलाइ परमेस्वरको चान हिसुना | ताइमि पाका प्रतिग्या परमेस्वर पुरा पाका हि हाइपालिपानु ना, वाको चान हिना |
\v 8 लाङ-लाङ नेलाइ परमेस्वरहेङ नालका मान्थुघा सुखेना | नेलाइ इन्सिका दिरगेलाइ को(देउता) बान्धाइति हिघासुखेना ज्याइ सत्ये मान्थुघाखे |
\v 9 एला नेलाइ जातिङ्को परमेस्वरहेङ नाल्सुखेना हुने ते परमेस्वर नेलाइहेङ नाल्हि | ओदोङ भाअ्सिङ लाम्फा-लाम्फा मानेका इङ्को मासाधेका (कमजोर ) कालाउ निकम्मा ब्यावस्थागेलाइ भारि आरोङ हाइपालि घुरिसुखेना ? आरुङ वाकोङ बान्धाइति जेङ्लि भोसुखेना ?
\v 10 नेलाइ एलाउबुङ ब्यबास्थाको सिक्स्या भाइपा खास दिना,माहिना,रितु,कालाउ बासार मानिसुखेना |
\v 11 नेलाइको बारेता का थिका कि नेलाइको भाअ्सिङ का जे जति परिस्रम पाघा इङ्को गोताङ ब्यर्थ माजेङ्हि ?
\v 12 दाइ-ओने बाइ-ओनेगेलाइ,का बुङ नेलाइ भाइकाङ हिघाखा,ओदोङ भाअ्सिङ दाया पातेङ एला का भाइकाङ जेङ्पिसु | लाम्फा नेलाइ काङ्को भाअ्सिङ खुबै रेम्का हिघासुखेना |
\v 13 फोमपासुत, का हाइपालि नेलाइ हिकाता लाम्फाङ लोघा | हाइपालिपानु वासेहेङ सन्चो मान्थुघाखा | कालाउ का नेलाइता ये:बानालको बानाल पाघा''
\v 14 काङ्को बिसन्चोहोइ नेलाइहेङ भार जेङ्हि | कालाउबुङ नेलाइ का प्रति मासिकासुना | नेलाइहेङ लाअ्तेङ हानिलि कासेहेङ बाध्य (करमालागाइसुना) मापासुना | नेलाइ कासेहेङ इसिका स्वागत पासुनाकि का परमेस्वरसो लोका दुत दोङ भाइपा नेलाइ कासिहेङ स्वयम येसु:ख्रिस्तहेङ भाइपा सुइकार सुना |
\v 15 ओदोङ बेला नेलाइ खुबै प्रसन्न हिघासुखेना | हिसो राम्पाहि  इङ्को लेङ्चाका (खु:सि) एला ? कासेहेङ फोम हि | जेङ्लि दोअ्का गोताङ खाल्को साघाइ कासेहेङ पिसुन्हा | एदि सम्भब हिघाहि पानु ताइको मिसियाबुङ उल्लापातेङ कालाउ कासेहेङ पिधिस्वाना भाइका हिघासुखेना |
\v 16 हाइ एला का नेलाइको सतुर जेङ्का हिघा हाइ का सत्ये नुइ धुइखा ?
\v 17 इङ्को द्याङ्गेलाइ नेलाइहुता खुबै चासो ताअ्दोङ्खे, कालाउ इम्बालाइको मनसाय रेम्का मान्थु | नेलाइको भाअ्सिङ इङ्को रेम्का माको | इम्बालाइ चाहिखे कि नेलाइ केलाइको बिरूदृता जाअ्सु | इम्बालाइ चाहिखे कि नेलाइ इम्बालाइहेङ खिनिङ दोफा हिगिल्लि कालाउ आरुगेलाइ दोफा माको |
\v 18  जेलाउ द्याङ्गेलाइ नाङ्कोता चासो पाहेपानु इङ्को जेलाउबुङ रेम्का हि एदि उदेस्य रेम्का हिहे पानु | इङ्को जेलाउबुङ सत्ये हि,का नेलाइदोफा हि लाउबुङ याते माहिलाउबुङ 
\v 19 काङ्को म्हुइका जमालगेलाइ एइ ! जोलोम पिलाउ आमाइहेङ तु -निन्चाखे वथे हेन्जा तुखे  कासेहेङ्बुङ इन्सिकाङ (एन्साङ)तुका अनुभब जेङतेङ हि | नेलाइ ख्रिस्त भाइपाङ माजेङ्पा थिकापा का इङ्कोङ तुका अनुभब पातेङ्दोङ ह्याङका |
\v 20 कासेहेङ लागिका हि एदि का एला नेलाइदोफाङ हिनुते का काङ्को गालाको लय दोङ भेनेङ जेङ्धावा  हाइपालिपानु का आवाइतेङ हिघा |
\v 21 नेलाइ मध्येसो आधिमिते मोसाको ब्यवस्थाको  खाबाराता हिलि भोसुखेना | दोअ्सु त, ब्यवस्था हाइ दोअ्खे नेलाइ माहिङ्सुखेना ?
\v 22 धर्मसास्तरर दोअ्खे,अब्राहामको न्हेलोङ चानगेलाइ हिघाहि | इम्बालाइ मध्येसो एमि को आमाइ बान्धाइति हिघाहि | कालाउ भेनेङ चाहिको आमाइ ताइमिपाहाको बेबाल हिघाहि | कालाउ भेनेङ मुन्धुम आन्सार चुमाका हिघाहि|
\v 23 आब्राहामको बान्धाइति पाहा को चान सामान्य मानब रूपमहोइ जोलोम  जेङ्का हिघाहि पानु ताइको बे पाहा चाहि चान परमेस्वर आब्राहामहेङ पिका प्रतिग्या आन्सार  जोलोम जेङ्का हिघाहि |
\v 24 या सत्ये काथाहोइ केलाइको एलोङ चित्तरो जाअ्पाखे | इङ्को न्हेमि बेबालगेलाइ परमेस्वर कालाउ द्याङको माझाको कारार स्वरूप हि | एलोङ करार सिनै लाख (पाहाड) को परमेस्वर बानाइका ब्यवस्था | इदोइ सम्झौताको खाबाराता हिका द्याङ्गेलाइ बान्धाइति भाइका हि | हागार मिङ्को आमाइ इङ्कोङ करार भाइका हि |
\v 25 हागार अरब सार्भिता सिनै लाख भाइका हि (रा) कालाउ वा यरुसलेमको बर्तमान (एलाको) नगरको यहुदियाको प्रतिरूप हि | इङ्को (मा) एलोङ बान्धाइति कालाउ इन्ताको दयाङ्गेलाइ(यहुदि) बान्धाइति गेलाइ हि |
\v 26 कालाउ स्वर्गिय यरुसलेम एलोङ मुल तिरिको (नारि)प्रतिक हि | वा केलाइको आमाइ हि |
\v 27 धर्म सास्तर् इदोइ लेखेका हि:''  लेङ्चाका (खु:सि) जेङ्सु हे बन्दि तिरिगेलाइ ! ज्याइ हिदोइबुङ जामालहेङ जोलोम पिलि मादोसुना,हर्स जेङ्तेङ र्हिकाइसु, बल पातेङ र्हिकाइ कि कालाउ ना तु- निन्चाका हेलाउबुङ अनुभब मापान्हा | इङ्को तिरि (नारि) ज्याइको के मान्थु,वाकोङ हेन्जा सान्तान जेनाङ,के दोफाङ हिका बेबालको भरु उङ्को झोको चान-चामिन्दि माजेनाङ वाला |
\v 28 आब्राहामको एलोङ चान सामान्यो (द्याङको चालाइसो) रूपसो जोलोम जेङ्का हिघाहि | भेनेङ चान परमेस्वरको प्रतिग्या आत्माको सरबुङ होइ जोलोम जेङ्का हिघाहि | काङ्को दाइ-ओनेगेलाइ कालाउ बाइ-ओनेगेलाइ !
\v 29 नेलाइबुङ इङ्को इसाहाक भाइपा प्रतिग्याको चान-चामिन्दिगेलाइ हिसुना | द्याङ्गेलाइको चान सो जोलोम जेङ्का चान भेनेङ चानदोफा दुर्ब्यबहार पाका हिघाहि | नानिबुङ एन्साङ जेङ्तेङ हि |
\v 30 कालाउ धर्म सास्तरता हाइ दोअ्खे बान्धाइति कालाउ वाको चानहेङ उल्लापापि ! ताइको बे सो जोलोम जेङ्का चान ताइको आबाको गोताङ आनेमाने  निनावा | कालाउ बानधाइतिको चान हाइदोङ मानिनावा |''
\v 31 ओदोङ भाअ्सिङ काङ्को दाइ-ओनेगेलाइ,कालाउ बाइ-ओनेगेलाइ ! केलाइ बान्धाइतिको चान-चामिन्दि माको | केलाइ स्वतन्त्तरो बेबालको चान-चामिन्दि गेलाइ हिनाहि |
\c 5
\p \v 1 ख्रिस्त केलाइहेइ स्वतन्तरो बानाइहि,  कालाउ साहसपासु |  बदिलि जेङ्ते  व्यवस्थाको बान्धाइति माजेङ्सु |
\v 2 हिङ्सु ! का पावलदोङ | का दोअ्खा एदि  खतना पातेङ नेलाइ आरोङ ब्यवस्थाता दोङ  घुरिस्वाना पानु नेलाइको भाअ्सिङ ख्रिस्त येल्का माजेनाङ |
\v 3 आरोङ का झाराङ्हेङ चेतावनि पिखा, एदि  खाताना पालि राजि हिसुवाना पानु नेलाइदोङ मोसाको गोतेङ ब्यवस्था पालाना पालि वाद्य जेङ्स्वाना |
\v 4 एदि व्यवस्था मानितेङ धर्मि जेङ्लि खाङ्सुखेना पानु ख्रिस्तदोफा नेलाइको जिवन  ओतातावा | नेलाइ परमेस्वरको अनुग्रहसो बाहार ओलिसुन्हा |
\v 5 केलाइको भाअ्सिङ्पानु  खान्धुरिसो खीनिङ परमेस्वर आगाता धर्मि जेङ्का  आसा पालि द्वाङ |कालाउ इङ्को आत्मासो निङ्लि केलाइ र्-हुमतेङ हिनाहि |
\v 6 आदिमि ख्रिस्त येसु:ता हि पानु इङ्को खतना जेङ्का हि, कि मान्थु इङ्को हिदोइबुङ बार्का मुख्य काथा माको | कालाउ  मुख्य काथाते खान्धुरिदोङ हि जेदोङ प्रेमपासो ताइमिङ प्रकत जेङ्खे |
\v 7 नेलाइ रेम्काकाङ  कामता धाअ्तेङ हिघासुखेना | सत्ये पालन पातेङ हिघासुखेना | सत्ये दामाता तेलि नेलाहेङ हासु  गेराइहि ? 
\v 8  इदोइ गेराइका (रोकिका) नासेहेङ परमेस्वर सो जेङ्का माको ज्याइदोङ नासेहेङ साल्हि |
\v 9 होसियार हिसु,''आतुइसा साउरिहोइबुङ गोताङ   तोलेको धिकाउरिहेङ फुलिपाखे |''
\v 10  कासेहेङ परमेस्वर पुरा भरोसा पिखे कि नेलाइ इन्सिका बिचारहेङ सुइकर मापाङ इन्सिका  बिचारता  आधिमि  नेलाइहेङ  आवाइपादोङ्खे | वा ज्याइदोङ ज्याको इङ्को दण्ड निङ्चावा | 
\v 11 काङ्को दाइ-ओनेगेलाइ ! द्याङ्गेलाइ खतना पालिङ गोयाङ दोअ्तेङ का दोङ धिर्पाका मान्थुघा | इन्सिकाङ धिर्पादोङ्खा पानु आरोङ काङ्को खेदो हाइपालि पाखे ? कादोङ द्याङ गेलाइहेङ खतना पालि धिर्पाकानु ख्रिस्तबारे काङ्को  बानालता हिदोइबुङ समस्या माजेङ्दोधावा  | एदि कादोङ खतना पालि द्याङगेलाइहेङ धिर्पालि मान्थुघाका पानु ,कालाउ हाइपालि क्रुसको बिसयता काङ्को सिक्स्या हिदोइबुङ समस्यादोङ  माको |
\v 12 काते भोअ्खा हासुबुङ खतनाको दुःख माइसाताङ पानु नेलाइ ए ताइको कामता आगा बढेतेङ हानिसु कालाउ नेलाइदोङ भरु खु:सि  जेङ्सु | 
\v 13 काङ्को दादा-ओने,बाइ-ओनेगेलाइ ! परमेस्वर  नेलाइहेङ स्वतन्तरो जेङ्लि  काइका हिघाहि | कालाउ इङ्को स्वतन्त्तताहेङ ताइको पापपुर्न बिचार पाका बाहाना माबानाइ कालाउ  ताइमिसो  भेनेङ दोफा  प्रेमको बार्तालाप पासु | |''
\v 14 गोतेङ ब्यवस्था इदोइदोङ  ए, आदेस्ता सान्तिका हि: “ताइमि -ताइमिहेङ्दोङ  जिस्का प्रेम पासुखेना इन्सिका  प्रेम  बोमिहेङ बुङ पा |”
\v 15 कालाउ ता -ताइमिता दानाइसुतेङ कालाउ नाइसुतेङ हिसुना पानु न्हुसो नेलाइ ता-ताइमिताङ नेलाइ नासा जेङ्स्वाना |
\v 16 ओदोङ भाअ्सिङ  का दोअ्खा: आत्मा आन्सर बान्चे इन्सा पान्हापानु पापपुर्न स्वाभावसो  भोका मायेल्का काम मापासुवाना | 
\v 17 केलाइको पापपुर्न स्वाभाबदोङ इस्का काथा भोखे जेदोङ आत्माको बिरुढता जेङ्खे| कालाउ आत्मा चाहि  इन्सिका  काथा भोखे  जेदोङ  केलाइको पापपुर्न स्वभावको बिरुध्दता जेङ्खे| इदोइ न्हेलोङ काथागेलाइ एनोङ्सो-भेनेङ् दोफा  बिपरित हि | ओदोङ भाअ्सिङ नादोङ साचिकोङ पालि भोका काथा दोअ्लि माद्वाना |
\v 18 कालाउ आत्मासो  थोङ्ना सुनापानु ना ,ब्यावस्थाको  खाबाराता  माहृयाना | 
\v 19 केलाइको पापपुर्न सोभावहोइ आखेका काम पाखे इदोइगेलाइ  यादोङ :  पौउसाइका पाप,असुद् मायेल्का, अनैतिकता,
\v 20 मुर्तिपुजा, तन्तर मन्तर,   दुस्मनि चेर्सुखा,फेसुका,  मन्दामातालि ,  दि:का, चिचाहा , गुडबन्दि , चेरतामपाका, लाअ्नाका,
\v 21 दाहा, गोराचि आम्तेङ म्हाका, मोजमाजा पाका, कालाउ इस्काङ आरुबुङ | का लाम्फाबुङ चेतावानि पिकाङ्दोङ  हिघा कालाउ एलाबुङ पिखा: ज्याइदोङ इस्का कामगेलाइ पाखे इङ्को परमेस्वरको राइजिता  हानिलि माद्वाङ | 
\v 22 कालाउ आत्मासो  प्रेम, सान्ति,आनन्द,सुकापा, धैर्य,दाया,भालाइ,  खान्धुरिता ,
\v 23 नम्रता ताइमिङ पिखे | इदोइ काथागेलाइ भुल जेङ्दोअ्तेङ हिदोबुङ ब्यावस्थाता मान्थु |
\v 24 ख्रिस्ट येसु:ता हिकालाइ  ताइको इस्का पापपुर्न स्वाभावहेङ क्रुस्ता तोइका हिखे |इन्बालाइ ताइको लाअ्साइका कालाउ असुद कामता ज्याइ इम्बालाइको पाप स्वभाव भोखे,इङ्को लाअ्लि दोअ्का हिखे
\v 25 आत्मापहासो  केलाइ नावा जिवन निङ्न्हाखे जिवनको पदप्रदसनको (दामामाता तेलाउ) भाअ्सिङ केलाइ आत्माहेङ पिताइलि गोइखे | 
\v 26 केलाइ आरुहेङ चेरताम्पालि माएल, कालाउ केलाइ एमिसो- भेनेङ्को मितुअ्लि माएल | 
\c 6
\p \v 1 दादा -ओने, बाइ-ओनेगेलाइ !नेलाइ ताइ मध्ये सो हासुदोङ भुलापलि दोस्वानाना नेलाइता ज्याइ आत्मिक हिसुना भुलपाका द्याङ्कोता हानेसु  कालाउ  वासेहेङ   नर्म्रता जेङ्तेङ  चुमासु| इङ्को काम नम्र जेङ्तेङ पालि गोइखे  कालाउ होसपानु ! माकोनु नेलाइबुङ पापभारि तान्हि न्हास्वाना | 
\v 2 एमिसो -भेनेङ्को दुःखता साघाइसु, एन्सा पहेपानु नादोङ ख्रिस्टको वयवास्थाहेङ  जातिङ्कोङ पालन पका जेङ्स्वाना |
\v 3 एदि  हासुबुङ मामानिका जेङ्काता बुङ तामिहेङ मानिनाङ्कोनिङ सम्झिखेपानु वादोङ ताइमिहेङ धोका पितेङ हिखे |
\v 4 हासुदोङ ताइकोङ  भाइपा भेनाङ दोफा तुलना मापाको | ताइको काम ताइमिदोङ जाचिसु कालाउ खेनिङ वा गर्बित जेङ्लि  द्वावा |
\v 5 झाराङ्दोङ ताइको अभिभारा ताइमिङ सुइकार पाको |
\v 6 ज्याइ परमेश्वर सिकस्या ह्रुतेङ हिकाहि वा ताइममिता हिका गोताङ  सतगुनगेलाइ ताइकोदोफा धिरली लोकालाइहेङ बाखाराइप्याको |
\v 7 ताइमि-ताइमिहेङ धोका मापिसु ,ना परमेस्वरहेङ ठोगिलि मादोवाना | द्याङ जेदोङ  थिङ्खे इङ्को सेखे |
\v 8 एदि हासुबुङ टाइकोङ पापपुर्न मिलिङ्ता थिङ्का काम पाखेपानु वादोङ बिनास उब्जाइपाखे कालाउ हासुदोङ आत्माको मिलिङ्ता  थिङ्खे पानु वा आत्मासो अनन्त  जिवन उब्जाइपाखे |
\v 9 रेम्का काम पाकाता केलाइ माइलि मान्थु |  एदि केलाइ काम पालि मारोकिताङ्पानु थिक समयता केलाइ  सेका ल्होपालि लिनाङ | 
\v 10 जेलाउ केलाइ अवसर निङ्नाखे, झाराङ्हेङ साघाइपाइखे | बिसेस पातेङ  इम्बालाइहेङ ज्याइ खान्धुरि जाहानको हि |
\v 11 इदोइ का ताइमिङ लेखिदोङ्खा,  खाङ हेथे र्- ङ्का पातारा का लेखिदोङ्खा | 
\v 12 हासुबुङ नेलाइहेङ खाताना पालि कर लागायाङ  वाला | अरुदोङ  इम्बालाइहेङ मान्याको दोअ्का आसाता खेनिङ  इम्बालाइ  इन्साङ पाखे|  ख्रिस्तको क्रुसहेङ खिनिङ मानिकाता  इम्बालाइहेङ  गिल्गीलाङ  कि  दोअ्तेङ इङ्को थिखे |
\v 13 ज्याइ खाताना पापालि बलदिखे,  इम्बालाइ ताइमिङ व्यवस्था मामानिखे | कालाउ नेलाइहेङ  खतना  पापपालि खाङ्खे |एदि इम्बालाइ ताइको इच्सा पुरा पापालि  दोहेपानु इम्बालाइ ताइमिङ्ता  गर्व पाखे |
\v 14 का चाहि इन्सिकाता काथाता गर्व मापाङ्का  दोअ्का आसा पाखा|  का केलाइको प्रभु येसु: ख्रिस्तको क्रुस्ता गर्व पाङ्का |  क्रुस्तपाहासो सुमिङ काङ्को भाअ्सिङ सि:का हि कालाउ  सुमिङ्को भाअ्सिङ् का सि:लि दोहोइका हिघा |
\v 15 खाताना पालि कि मापालि इङको हिदोइबुङ महत्वपुर्न काथा माको |महत्वपुर्न काथा यादोङ हि, कि परमेस्वरदोङ बानाइका नावा द्याङ जेङ्लि|
\v 16 इदोइ व्यवस्था पालान पाका परमेस्वरको गोताङ जनगेलाइ कालाउ परमेस्वरको गोतेङ द्याङ्गेलाइ दोफा सान्ति कालाउ करुना ह्याको |
\v 17 एला इता हासुबुङ कासेहेङ हेङ्जा कस्त मापिसु | काङ्को जिउभरि चोतको दागगेलाइ हि |इदोइ दागिगेलाइ प्रमान पिखे  कि का ख्रिस्ट येसु:कोङ हिघा |  
\v 18 काङ्को दादा-ओने, बाइ-ओनेगेलाइ ! केलाइको प्रभु येसु: ख्रिस्तको अनुग्रह नेलाइको आत्माता हृयाको दोअ्तेङ का  दोम पाखा | आमेन |     
