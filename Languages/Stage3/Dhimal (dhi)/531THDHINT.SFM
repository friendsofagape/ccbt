\id 1TH
 \ide UTF-8 
\rem Copyright Information: Creative Commons Attribution-ShareAlike 4.0 License 
\h  1 थिस्सलुनीकियों
\toc1  1 थिस्सलुनीकियों
\toc2  1 थिस्सलुनीकियों
\mt1  1 Thessalonians
\mt1 1 थिस्सलुनीकियों
\c 1
\p \v 1 पावल,सिलवानस कालाउ तिमोथि थेस्लोनिकिता हिका मण्डलिहेङ सेउपाखे,जेदोङ मण्डलि परमआबा परमेस्वर कालाउ प्रभु येसु: ख्रिस्ता हि परमेस्वरको अनुग्रह कालाउ सान्ति नेलाइहेङ ह्याको |
\v 2 जेलाउ केलाइ दोमचाकाइलाउ जेलाउबुङ नेलाइ साराङहेङ फोमपानाखे कालाउ नेलाइ झाराङ्को भाअ्सिङ परमेस्वरहेङ धन्यबाद पिनाखे |
\v 3 नेलाइको खान्धुरिको भाअ्सिङ  कालाउ जेदोङ काथा नेलाइ पाका हिसुना इङ्कोङ भाअ्सिङ केलाइ जेलाउबुङ दोमचाकाकाइलाउ परमेस्वर केलाइको आबाहेङ धन्यबाद पिनाखे | कालाउ प्रेमको कारनहोइ नेलाइ पाका कामको भाअ्सिङ वासेहेङ धन्यबाद पिनाखे |   केलाइको प्रभु येसु: ख्रिस्त नेलाइको आसाको कारन होइ र्-हुमतेङ हिकाता केलाइ नेलाइहेङ धन्यबाद पिन्हाखे 
\v 4 दाइ-ओनेगेलाइ कालाउ बाइ-ओनेगेलाइ,परमेस्वर नेलाइहेङ प्रेम पाखे | केलाइ गिनाखे वाआङ नेलाइहेङ ताइको बानाइलि साल्हि |
\v 5 केलाइ नेलाइकोता ये:बानाल चुमानाहि | कालाउ केलाइ सब्द खिनिङ मापिनाहि,इङ्को ये:बानाल सुधाङ सरबुङ्बुङ पिन्हा हि | या केलाइ पबित्त्तरो आत्मादोङ कालाउ निसित  बुद्धि  पाहासो चुमाना हि जेदोङ सत्ये हि | इङ्को सुधाङ नेलाइ दोफा हिलाउ हेसा हिसुना इङ्को बुङ नेलाइ गिसुना |
\v 6 कालाउ नेलाइ , केलाइ भाइपा कालाउ प्रभु भाइपा जेङ्सुना |  नेलाइ हेन्जा दुःख निङ्तेङ्बुङ आनन्दसो सिक्स्या ग्रहन पासुन्हा इङ्को आनन्द पबित्त्तरो आत्मा पिका हि |
\v 7 म्यासिदोनिया कालाउ अखैयाको गोताङ खान्धुराइगेलाइको भाअ्सिङ नेलाइ एलोङ उदाहरन जेङ्सुना  |
\v 8 म्यासिदोनिया कालाउ अखैयाता नेलाइसोङ परमेस्वरको सान्देस चारचाराहि | कालाउ परमेस्वरदोफा नेलाइको खानधुरि गोताङ थामेको द्याङ्गेलाइ बुझिहि | ओदोङ भाअ्सिङ नेलाइको खान्धुरिको बारेता केलाइ हाइदोङ दोअ्लि मागोयाङ |
\v 9 जेलाउ केलाइ इनता हिलाउ नेलाइ जेदोङ असल तरिकासो केलाइहेङ सुइकार पासुना,इङ्को काथा गोतेङ भारि पाखे | नेलाइ हेसा मुर्ति पुजिलि लाअ्सुना कालाउ हुसि हिका कालाउ सत्ये परमेस्वरको सेवा पासुन्हा  इदोइको बारेता बुङ ओबालाइ काथा पाखे |
\v 10 परमेस्वरको चान स्वर्गसो लोका आसाता नेलाइ मुर्तिपुजा लाअ्सुना परमेस्वर वाको चानहेङ सिकासो सिन्चाल पाहि | वा येसु : हि ज्याइ परमेस्वरको लोका चेरसो केलाइहेङ बान्चिपावा |
\c 2
\p \v 1 दादा-ओनेगेलाइ कालाउ बाइ-आनाउगेलाइ,नेलाइ गिसुखेना,केलाइदोफा लोका ब्यर्थ माजेङ हि |
\v 2 केलाइ इनता लोका खाङ्तेङ लाम्फा फिलिप्पिता हेङ्साङ दुःख निङ्चानाहि | इन्ताको द्याङ्गेलाइ केलाइको बिरोधता मारेमका- मारेमका काथा पाहि | एदोइ गोतेङ नेलाइ गिसुखेना | कालाउ जेलाउ नेलाइदोफा पुगिघा, इङ्को समयताबुङ हेन्जा झना केलाइको बिरोधताङ हिगाखे | कालाउबुङ केलाइको परमेस्वरदोङ केलाइहेङ माथिसिङ नेलाइहेङ इदोइ बानाल पिलि साघाइ पिहि |
\v 3 केलाइहेङ हासुबुङ धोखा मापिहि,केलाइ दुस्त माको | केलाउ हासुहेङ्बुङ सलेलि चेस्ता मापानाहि  |   अदोङ भाअ्सिङ इदोइ द्याङ्गेलाइहेङ केलाइ जाइ  खान्धुरि पालि हाउसाइ पिन्हाखे  इङ्को इदोइ या कारनगेलाइसो हिदोबुङ एनोङ्बुङ माको | 
\v 4 माको,केलाइ ये :बानाल हिङ्पान्हाखे हाइपालिपानु परमेस्वरदोङ केलाइहेङ परिकस्या र्-हुका हि कालाउ एसा पालिको भाअ्सिङ  खान्धुरि पाका हि |अदोङ्भासिङ जेलाउ केलाइ दोअ्नाखे केलाइ द्याङ्गेलाइहेङ रिझाइ पालि कोसिस पान्हाखे रो ? | केलाइ ते परमेस्वरहेङ खु:सि पालि भोनाखे | परमेस्वर एनौङ्दोङ हि वादोङ केलाइको हृदयता जाचिखे |
\v 5 नेलाइको  बाखिन  पातेङ केलाइ नेलाइहेङ  तोङ्पालि (प्रभाबित) पालि भोका मान्थुनाहि | नेलाइसो केलाइको स्वार्थ म्होलि हाइदोङ मान्थु | परमेस्वरदोङ गिखे,या सत्ये हि |
\v 6 केलाइ हिदोइबुङ द्याङ्सो बाखिनबुङ भोका मान्थुन्हाहि,ना नेलाइसो नाते बोमिसो |
\v 7 केलाइ ख्रिस्तको प्रेरितगेलाइदोङ ,कालाउ जेलाउ केलाइ नेलाइ दोफा योम्तेङ हिगानाखे केलाइ ताइको खाबाराबुङ प्रयोग पालि दोधाङ कालाउ नेलाइहेङ केलाइको काम पाका बानाइलि दोधाङ | कालाउ केलाइको ब्यबहार नेलाइदोफा भद्र जेङ्हि   जेसाङ  एनौङ्दोङ आमाइसो ताइको चान-चामिन्दिगेलाइहेङ सामाराइख पाखे |
\v 8 केलाइ नेलाइहेङ हेङ्साङ मायारू पान्हाखे | इदोइ भाअ्सिङ नेलाइहेङ परमेस्वरको ये:बानालको भागिदार भोगाखेना | कालाउ इदोङ झोकोङ खिनीङ माको केलाइ ताइको जिवनबुङ नेलाइदोफा बाखाराइलि भोन्हाखे |
\v 9 दादा-ओनेगेलाइ कालाउ बाइ-ओनेगेलाइ,सायद नेलाइहेङ  थाहा  जेङ्हि  वाला केलाइ हेथे परिस्रोम पान्हाखे | केलाइ परमेस्वरको ये: बानाल,  बानाल  पालि  न्हीसिन नितिम  काम पानाहि,हाइ पालिपानु केलाइ इम्बालाइको हुता दुःख पिलि माभोन्हाहि |
\v 10  जेलाउ केलाइ नेलाइ खान्धुराइगेलाइ दोफा हिघानाखे,केलाइ पबित्तरोता,धार्मिक,निसक्लक हिनाहि | इदोइ सत्ये नेलाइ कालाउ परमेस्वरहेङ थाहा(था) हि |
\v 11 जेसाङ कि नेलाइहेङ थाहा हि केलाइ इम्बालाइदोफा इनसिकाङ ब्यबहार पानाहि  जेसा एनौङ खिनिङ आबासो ताइको  जाममालाइदोफा पाखे |
\v 12  केलाइ नेलाइ हेङ उत्साह पिनाहि,धाडस पिनाहि कालाउ परमेस्वरको भाअ्सिङ पबित्तरो जिवन बान्चेलि आग्रह पानाहि | परमेस्वर नेलाइहेङ ताइको सारभि कालाउ महिमाता हिलि काइखे |
\v 13 नेलाइदोङ केलाइसो परमेस्वरकोङ बचन भाइकाङ ग्रहन पाका कारनसो केलाइ जेलाउबुङ परमेस्वरहेङ धन्यबाद पिनाखे | जेलाउ नेलाइ इङ्को बचन केलाइसो हिङ्सुना | नेलाइको इच्सासो इङ्को बचनगेलाइ परमेस्वरसो निङ्का भाइपा ग्रहन पासुना कालाउ द्याङ्गेलाइसोलोका भाइका माको | हुनु ते इङ्को बचन परमेस्वरकोङ हि | इङ्को बचनहोइ ना, खान्धुराइगेलाइता काम पानाहि |
\v 14 दादा-ओनेगेलाइ,बाइ-ओनेगेलाइ ! ख्रिस्त येसु:ता नेलाइ यहुदियाता परमेस्वरको मण्डलिगेलाइ भाइपाङ हिसु | यहुदियाता परमेस्वरकोङ जनगेलाइ इन्ताको आरोङ यहुदिगेलाइसो हेङ्साङ सास्ति भोगेका,  हिगाखे | कालाउ इम्बालाइबुङ  ताइकोङ  सार्भिको द्याङ्गेलाइसो इङ्सिकाङ सास्ति दुःख भोगेतेङ हिगानाखे |
\v 15 इङ्को यहुदिगेलाइ प्रभु येसु:हेङ  कालाउ अगमबक्तागेलाइहेङ से:हि | इम्बालाइ केलाइहेङ केलाइको सारभि लाअ्लि बाध्यता बानाहि | परमेस्वर इम्बालाइदोफा खु:सि  मान्थुही  | इम्बालाइ झाराङ्को बिरुद हि |
\v 16 इम्बालाइ गैर-यहुदिगेलाइहेङ बानालपालि बाधा पिहि,  केलाइ गैर-यहुदिगेलाइ बानाल पानाखे  कालाउ कि  इम्बालाइबुङ बान्चेलि द्वाको| , कालाउ इङ्को यहुदिगेलाइ ताइको पुरना पापगेलाइ हुताबुङ आरोङ पापगेलाइ  रुमभाइखे  | एला ओबालाइहुता परमेस्वरको चेर पुराङ लाङ |
\v 17 ऐ दादा-ओनेगेलाइ कालाउ बाइ-आनेगेलाइ ! आतुइसा समयको भाअ्सिङ केलाइ नेलाइसो लाअ्न्हाका हिगानाखे | केलाइ सारिरिक रूपसो नेलाइ दोफा मान्थुन्हाहि कालाउ केलाइको सोचाइता नेलाइदोसाङ हिनाहि | नेलाइहेङ भेतेलि केलाइ हेन्साङ उत्सुक हिगानाखे कालाउ केलाइ भेत पालि बारका चेस्ता पानाहि |
\v 18 एइ केलाइ नेलाइहेङ भेतिलि भोन्हाखे, का पावल नेलाइदोफा लोलि हेङ्सा खेप जातिङ्को चेस्ता पाहा,कालाउ  एन्सा पालि सैतान केलाइहेङ जेलाउबुङ बाधा पुगिपाहि |
\v 19 जेलाउ केलाइको प्रभु येसु: ख्रिस्त लावा कालाउ नेलाइ केलाइको गर्बको बिसय जेनावा,हाइपालिपानु नेलाइ केलाइको आसा केलाइको मुकुत कालाउ केलाइको आनन्द ज्यावा |
\v 20 नेलाइ दोङ साच्चैको,केलाइको महिमा कालाउ आनन्द हिसुना |
\c 3
\p \v 1 केलाइ नेलाइकोता लोलि दोअ्का मान्थुनाहि कालाउ र्-हुलिबुङ निकोङ गारो जेङ्तेङ हि | केलाइ नाङ्कोता तिमोथिहेङ दिङगिल्लि,कालाउ ताइमि चाहि एथेन्सता हिलि निर्नय पानाहि | तिमोथि केलाइको आनाङ ओने | वा परमेस्वर दोफा ख्रिस्तको ये:बानाल द्याङ्गेलाइको माझता  बानाल  पाका काम पाखे |
\v 2 नेलाइहेङ ताइको खान्धुरिता धिरिद्द कालाउ उत्साह पिलि केलाइ तिमोथिहेङ दिङ्गिल्का हिनाहि |
\v 3 केलाइ तिमोथिहेङ दिङ्गिल्का हिनाहि ताकि केलाइ सामाना पालि गोइका बिपतिहेङ नेलाइ थिलि मागोयाको | नेलाइहेङ याददोङ हिघाहि,कि केलाइहुता इदोइ बिपति गेलाइ जेनाङ्दोङ |
\v 4 जेलाउ केलाइ नेलाइदोफा हिघानाहि केलाइ नेलाइदोफा दोअ्का हिघानाहि कि केलाइ बिपत्तिमा सामना पालि गोइखे,  कालाउ नेलाइ गिसुखेना कि जेसाङ केलाइ दोअ्का हिघानाहि कि एन्साङ जेङ्हि |
\v 5 ओदोङ भाअ्सिङ तिमोथिहेङ नेलाइकोता नेलाइको खान्धुरिको बिसयता गिलि दिङ्गिल्का हिघाहि | जेलाउ का एघुरिबुङ र्हुम्लि मादोअ्घा वासेहेङ दिङ्गिल्घा | का थिका हिघाखा हिसोबुङ मासान नेलाइहेङ जाचिहि कि कालाउ केलाइको गोताङ महेनत बेकार जेङ्हि |
\v 6 कालाउ तिमोथि नेलाइकोसो ताइको भ्रमनसो एलाङ खिनिङ घुरितेङ थुकाकालि लोहि नेलाइको बिसयता प्रेम कालाउ इङ्को खान्धुरिको सुभ-बानाल केलाइहेङ हिङ्पाहि | वाकोसो बुझिनाहि कि नेलाइ केलाइहेङ जेलाउबुङ फोमपासुखेना कालाउ केलाइहेङ भेतिलि बारका इच्सा हि, केलाइहेङ एन्साङ जेङ्तेङ हि |
\v 7 ओदोङ भाअ्सिङ,दाइ-ओनेगेलाइ,बाइ-ओनेगेलाइ,नेलाइको खान्धुरिहोइ केलाइ ढुक्क हिनाहि | केलाइहेङ हेन्जा दुःख कस्त हि कालाउबुङ केलाइ नेलाइको खान्धुरिबारेता हिङतेङ निस्चित हिनाहि |
\v 8 परमप्रभुता नेलाइ बलियातेङ जाअ्लि दोसुनापानु केलाइको जिवन जातिङ्भारि पुरा जेनाङ |
\v 9 परमेस्वरको आगाता नेलाइकोङ कारनसो  लेङ्चाका हिनाहि (खु:सि)  | ओदोङ्को भाअ्सिङ केलाइ परमेस्वरहेङ धन्यबाद पिनाखे | इदोइ गोताङ आनन्दको भाअ्सिङ केलाइ परमेस्वरहेङ हेन्जा धन्यबाद पिलि द्वाङ  रो?|
\v 10 नेलाइको भाअ्सिङ केलाइ न्हिसिन कालाउ  नितिम  उत्साह पुर्बक परमेस्वरदोफा दोमचाकाइतेङ हिनाहि | कालाउ कि नेलाइहेङ भेतिलि हानिलि केलाइहेङ सम्भब जेनाको कालाउ नेलाइको खान्दुरिता लोका हिदोइबुङ कमि ता केलाइ पिलि द्वाका |
\v 11 केलाइको दोमचाका  हि कि केलाइको आबा परमेस्वर कालाउ केलाइको परमप्रभु येसु: ख्रिस्त नेलाइकोता लोका दामा हिप्यावा |
\v 12 केलाइको दोमचाका हि कि परमप्रभु नाङ्को प्रेमहेङ बादाइ प्यावा  कालाउ कि नेलाइको ताइ-ताइमिता कालाउ गोताङ द्याङ्गेलाइता प्रेम लागातार पोङ्घातेङ बोध्याको केलाइ दोमचाकाइयाङ कि केलाइ नेलाइहेङ प्रेम पाका भाइपा झाराङ्ता प्रेम पासु | 
\v 13 नेलाइको हृदय  धिरिरत ज्याको दोअ्तेङ केलाइ या दोमचानाखे | जेलाउ केलाइको प्रभु येसु:ताइको गोताङ पबित्त्तरो जनगेलाइ दोफा ल्वाङ,नेलाइ परमेस्वर केलाइको आबाको आगाता पबित्त्तरो कालाउ निस्क्लङ जेङ्स्वाना |
\c 4
\p \v 1 दाइ-ओनेगेलाइ कालाउ बाइ-ओनेगेलाइ,एला का नेलाइहेङ आराङ आतुइसा भेनेङ काथा दोअ्दोङ्खा | परमेस्वरहेङ लेङ्चापा ताअ्लिको भाअ्सिङ हेसा जिउलि गोइखे इङ्को केलाइ नेलाइहेङ धिरपाका हिनाहि कालाउ एन्सापाङ्दोङ नेलाइ हिघासुखेना | एला केलाइ नेलाइहेङ दोअ्नाखे कालाउ उत्साहा प्याङ कि प्रभु येसु:ता एन्साङ्पातेङ झन लागेतेङ हिसु |
\v 2 नेलाइ गिसुखेना कि केलाइ नेलाइहेङ हाइ पालि सिक्स्या पिका हिनाहि | केलाइ इङ्को काथागेलाइ प्रभु येसु:को खाबारासो दोअ्का हिनाहि |
\v 3 परमेस्वर चाहिखे नेलाइ पबित्त्तरो जिवन बितिपासु कालाउ कासिबिरिसो दुरे हिसु |
\v 4 परमेस्वर इच्सा पाखे कि नेलाइ ताइको जिउ काबुता ताअ्लि धिरलि गोइखे |  कालाउ  कुसुमिसो (कासिबिरि)   दुरे हिसु कालाउ परमेस्वरहेङ सामान पालि नेलाइको जिउ पबित्त्तरो ताअ्सु |
\v 5 ताइको जिउहेङ कासिबिरिको कामता मालागाइसु | इम्बालाइ ज्याइ-ज्याइ परमेस्वरहेङ मानाल्खे इम्बालाइ एन्सा पाखे |
\v 6 इदोइ बिसयता नेलाइ हासुबुङ ख्रिस्ता हिका आनेदोफा गाल्ति काम पालि माएल कालाउ वाको सोसन पालि माएल | इन्सिका मारेम्का काम पाकालाइहेङ परमप्रभु दण्ड प्यावा | इदोइको बारेता लाम्फाङ दोअ्लि दोका हिनाहि कालाउ चेताउनिबुङ पिलि दोका हिनाहि |
\v 7 परमेस्वर केलाइहेङ पबित्त्तरो हिलि दोअ्तेङ काइका हि | मा-पबित्त्तरो माको |
\v 8 ओदोङ भाअ्सिङ ज्याइ इदोइ सिक्स्याहेङ किलि माकिखे एन्साङ वा परमेस्वरहेङ किलि माकिखे द्याङ्हेङ माको | परमेस्वर नेलाइहेङ ताइको पबित्त्तरो आत्मा प्यावा | 
\v 9 ख्रिस्ता काङ्को आनाङ वाजान ओनेलाइ कालाउ बेजान ओनलाइहेङ प्रेम पासु दोअ्तेङ लेखेतेङ हिलि हिदोइबुङ जरुरि मातिङ्खे | ता-ताइमिता प्रेम पासु दोअ्का आग्या परमेस्वर स्वयम ताइमिङ पिलि दोअ्होइ |
\v 10 हुनु ते नेलाइ म्यासिजेनियाका गोताङ दाइ-ओने कालाउ बाइ-ओनेगेलाइहेङ प्रेम पासुखेना | दाइ-ओने,बाइ-ओनेगेलाइ,इम्बालाइहेङ झन बलियापा प्रेम पासु , या केलाइको हाउसाइपाका |
\v 11 सान्ति पुर्न जिवन बान्चिकाचिका कोसिस पासु | ताइकोङ ब्यवहार याद पासु,ताइकोङ खुरहोइ काम पासु | केलाइ नेलाइहेङ इदोइ कामगेलाइ पासु दोअ्तेङ दोअ्लि दोनाहोइ |
\v 12 एदि नेलाइ इसिका काम पाहे पानु खान्धुरि मापाकालाइबुङ नाङ्को  जिवन सैलिको आदार पावा | कालाउ ताइकोङ गोइकाको भाअ्सिङ हासुबुङ दोफा भर परिलि मागोइखे |
\v 13 दाइ-ओनेगेलाइ कालाउ बाइ-ओनेगेलाइ: केलाइ भोनाखे,ज्याइ सि:लि तोमका हायावा वाको बिसयताबुङ नेलाइ गिसु | केलाइ माचाहिनाखे कि आरू आसा मान्थुका द्याङ्गेलाइ भाइका नेलाइ सोक पालि मागोयाको |
\v 14 केलाइ खान्धुरि पानाखे,कि येसु: सि:हि,|कालाउ केलाइ इदोइबुङ खान्धुरि पानाखे कि येसु: आरोङ सिन्हुहि | ओदोङ भाअ्सिङ येसु:कोङ कारनहोइ परमेस्वर इङ्को सिकालाइहेङ आरुङ येसु: दोफा एदोफाङ चुमावा |
\v 15 एला नेलाइहेङ केलाइ जेदोङ दोनाखे इङ्को बचन परम प्रभु स्वयम ताइमिङ सो लोका हि | केलाइको माझाता  या  जिवन  एला बान्चिका हि,परमप्रभु लोलाउबुङ आधे बान्चियावा | कालाउबुङ  केलाइ इङ्को समयता थेकापा  बान्चितेङ हिका हृयाङ,परमप्रभु दोफा  ह्याङ,कालाउ ज्याइ लाम्फा  सिकालाइ खान्तेङ लाम्फा माको |
\v 16 परमप्रभु स्वयम स्वर्ग्स ल्वाङ | ओदोङ बेला एलोङ  बारका गालाता आदेस हिनाङ | आदेस प्रधान स्वर्गदुतको गालाता कालाउ परमेस्वरको तुरहिको स्वरता जेनावा | कालाउ लाम्फा ज्याइ सि:का हि कालाउ ख्रिस्ता हिघाहि,लाम्फा ल्होकावा |
\v 17 कालाउ न्हुसो एन्सालाउ ठेकापा बान्चितेङ हिका केलाइहेङ जोम्पावा | केलाइहेङ बादेलता चुम्पावा  कालाउ प्रभुहेङ भेर्माता भेप्याङ |  कालाउ  केलाइ हेलालाउबुङ (सदाकाल) प्रभुदोका ह्याङ |
\v 18 ओदोङ भाअ्सिङ इसिका बचनगेलाइहेङ एमि सो भेनेङ्हेङ हाउसाइ पातेङ हिसु |
\c 5
\p \v 1 एला,दादा-ओनेगेलाइ कालाउ बाइ-ओनेगेलाइ,समय कालाउ नितिको बिसयता लेखिलि हाइदोङ आवस्यकता  मान्थु |
\v 2 नेलाइ झाराङ्दोङ गिसुना जेदोङ दिना प्रभु लावा इङ्को दिना साताको न्हिसिङ्ता चोर दुल्का भाइपा जेनावा |
\v 3 द्याङ्गेलाइ दोताङ,''केलाइहेङ सान्ति हि,केलाइ सुरसित हिनाहि | कालाउ इम्बालाइहुत्ता एधामासिङ बिनास लाङ जेसाङ गान्धितेका बेबालहेङ एधामासिङ तु- निङ्चावा | कालाउ इम्बालाइ खाअ्लि मौकाबुङ मानिङ्नावा | 
\v 4 कालाउ ना दादा-ओनेगेलाइ कालाउ बाइ-ओनेगेलाइ नेलाइ कितिकितिकाता मान्थुसुना |  ओदोङ  भाअ्सिङ इङ्को दिना नेलाइहेङ चोरदङ भाइपाङ भारबुसाइ मापावा |
\v 5 नेलाइ झाराङ फाइसालाम्का  कालाउ नितिम दिनाता हिसुना | केलाइ कितिकितिका कालाउ न्सिसिङ दोफा हिदोइबुङ बेला सम्बन्धित मान्थुन्हाहि |
\v 6 एसापाङ केलाइ बोमि भाइपा माजेनाइने | केलाइ बोमिगेलाइ भाइपा जिम्तेङ्हिलि ठिक मान्थु,कालाउ जागितेङ ताङ्को आत्माहेङ काबुता ताअ्लि गोइखे |
\v 7 जिम्कालाइ बेल्हालाउ जिम्खे,म्हाकालाइ बेल्हालाउ म्हाखे |
\v 8 कालाउ केलाउ दिनदोफा सम्बन्धित हिनाहि,इदोइ भाअ्सिङ केलाइ ताइमि -ताइमिहेङ काबुता ताअ्लि गोइखे | केलाइ ताइको रकक्स्यक  पालि कवच भाइका प्रेम कालाउ खान्धुरि पालि गोइखे मुक्तिको आसा केलाइको सिरको मालिक जेङ्लि गोइखे |
\v 9 परमेस्वर केलाइ वाको चेरको भागि बनेलि माको,कालाउ प्रभु ये:सु ख्रिस्तसो मुक्ति निङलिको भासिङ साल्का दोङ |
\v 10 येसु: केलाइको भासिङ ज्यान पिहि जेसाकि केलाइ वादोफाङ हिलि दोकाङ | जेलाउ वा लावा केलाइ सिनुपाङ ह्याङ कि सि:का,इङ्को हिदोइबुङ म्हत्व्को काथा माको |
\v 11 ओदोङ भाअ्सिङ ताइमिसो  भेनेङ्हेङ  उत्साह पि,ताइमिसो भेनेङ्हेङ बल पि | कालाउ इङ्को ते नेलाइ पाकादोङ हिसुना |
\v 12 दादा-ओनेगेलाइ कालाउ बाइ-ओनेगेलाइ ! एला केलाइको निबेदन इस्का हि कि जाइ नेलाइको माझाता  थाङ्का  परिस्रोम पाहि,जाइ नेलाइहेङ परमप्रभुभारि  थोङ्तेङ  चुमाहि कालाउ असल सिकस्या पिहि वाको  इज्जत पासु |
\v 13 केलाइ निबेदन या पाङ कि इम्बालाइको पाका कामको सम्मानको भाअ्सिङ सम्मानको बिसेस प्रेम दारसाइका | ताइमि कालाउ बोमिदोफा सान्तिसो हिसु |
\v 14 दादा-ओनेगेलाइ कालाउ बाइ-ओनेगेलाइ  कुरिया (आल्थि )     कागेलाइहेङ थिपापि, थिकागेलाइहेङ उत्साह पि, मासाधिकागेलाइहेङ साघाइ पि झाराङ्दोफा धैय हिलि दोअ्तेङ केलाइ नेलाइहेङ सेउ पाङ |
\v 15 याद पा,हासुबुङ  गल्ति कामको बदला मार्-हुकाको | कालाउ झाराङ ता-ताइमिको कालाउ झाराङ्को भलाइ पाका लकस्य बानाइलि गोइखे |
\v 16 जेलाउबुङ लेङतेङ हि |
\v 17 दोमचाकाइलि हेलाबुङ माअ्ला  |
\v 18 जेलाउलाउबुङ परमेस्वरहेङ धन्यबाद पि | ख्रिस्त येसु:ता हिका नेलाइसो परमेस्वर इदोइदोङ भोका हि |
\v 19 पबित्तरो  आत्माको कामता हेलाबुङ बाधा मा पि |
\v 20 भबिस्यबानिहेङ महत्वहिन् माथाने |
\v 21 गोताङ काथा जाचे कालाउ रेम्का जति ता |
\v 22 हिसिकाबुङ खालको दुस्ताइ कामगेलाइसो दुरे हि |
\v 23 सान्तिको स्रोत परमेस्वर ताइमिङ्दोङ नेलाइ वाकोता हिकागेलाइ पबित्तरो पाको दोतेङ केलाइको दोमचाका हि | केलाइको  दोमचाका  प्र इसिका हि नेलाइको गोतेङ आत्मा,प्रान कालाउ  जिउ केलाइको प्रभु येसु: ख्रिस्त लोलाउ पुरा रुपसो दोसिलि माकोसिङ  बानाइतेङ हितेङ ताअ्सु |
\v 24 वाङ दोङ एमि हि | जाइ नेलाइहेङ काइहि,नाङ्को भासिङ इदोइ गोतेङ थोक पाङ | नेलाइदोङ वासेहेङ खान्धुरि पालि दोसुवाना |
\v 25 दादा-ओनेगेलाइ कालाउ बाइ-ओनेगेलाइ,केलाइको भाअ्सिबुङ  दोमचाकाइ  पासु |
\v 26 जेलाउ भेतिस्वाना गोतेङ वाजान ओने, - बेजान ओनेगेलाइहेङ पबित्तरो चुम्बनसो अभिबादन पा |
\v 27 प्रभुको खाबारा चुम्तेङ का दोअ्खा,इदोइ पातरा गोतेङ दादा-ओने कालाउ बाइ-आनाउ गेलाइहेङ पढ़ेतेङ हिम्पापिखा |
\v 28  केलाइको परमप्रभु येसु: ख्रिस्तको अनुग्रह नेलाइ झाराङ्ता हृयाको |
