\id EPH
 \ide UTF-8 
\rem Copyright Information: Creative Commons Attribution-ShareAlike 4.0 License 
\h  इफिसियों
\toc1  इफिसियों
\toc2  इफिसियों
\mt1  Ephesians
\mt1 इफिसियों
\c 1
\p \v 1 परमेस्वरको मन भाइपा प्रेरित जेङ्का पावलसो परमेस्वरको पबित्त्त्तरो जनगेलाइ जाइ एफिससता हि,कालाउ येसु:खान्धुरि ताअ्कालाइहेङ सेउपाखा |
\v 2 केलाइको आबा परमेस्वर कालाउ प्रभु ख्रिस्ता झाराङहेङ अनुग्रह सान्ति जेनाको |
\v 3 वा केलाइहेङ स्वर्गगिय थामेगेलाइता जाइ झाराङ ख्रिस्ता हिकालाइ हेङ आत्मिक आसिस पिका हि | केलाइको प्रभु येसु:ख्रिस्तको आबा परमेस्वरता बाखिनाइहि |
\v 4 ख्रिस्त हिका केलाइहेङ परमेस्वर सुमिङको सिरजाइका खान्तेङ लाम्फोर्तिदोङ साल्हि हाइपालिपानु परमेस्वर ताइको आगाता निर्दोसि कालाउ पबित्त्तरो जन जेङतेङ हिलि द्वाको दोअ्तेङ केलाइहेङ माथारुको साल्हिका हि |
\v 5 कालाउ सुमिङ सिरजाइकाको खान्तेङ लाम्फोर्तिसोङ परमेस्वर केलाइहेङ येसु:ख्रिस्त सो ताइको जामालगेलाइ बानाइलि निसित पाहि | इदोइ वाको मन हिघाहि(इच्छा) | इदोइता  वा लेङ्चाका हिघा | 
\v 6 वाको इदोइ आचामाको अनुग्रहसो वा लेङ्चाका हि | ताइको मयारू चान ज्याइ एङ वा मायारू पाखे परमेस्वर केलाइहेङ वाको अनुग्रह हेन्जा पिहि |
\v 7 केलाइ ज्याइ परमेस्वरता हिनाहि वाको हितिसो मुक्ति जेङका पाकाहि | परमेस्वरकोङ आसिम अनुग्रह होइ ताइको पाप केलाइसो केलाइ स्यामा निङका हिनाहि |
\v 8 परमेस्वरको ग्यान कालाउ बुदिृसो इदोइ अनुग्रह मेनाङ उद्दार पिका हि |
\v 9 ताइको म्होन्हाको योजना केलाइहेङ दोअ्पिन्हा | परमेस्वर इसिकाङ चाहिखे (भोखे) कालाउ वा इदोइ ख्रिस्तसो पालि योजना पाहि |
\v 10 ठिक बेलाता ताइको योजना पुरा पालि परमेस्वरको उदेस्य | कालाउ स्वर्ग पृथ्विको गोताङ आनेमाने ख्रिस्त्ता खाबाराता पालि वाको योजना हिघाहि |
\v 11 परमेस्वरको द्याङ  जेङलि ख्रिस्ता केलाइ साल्का हिनाहि | वाको मन कालाउ योजना भाइपाङ परमेस्वर केलाइहेङ वाको द्याङ बानाइलि मन पाघाखे | वा गोताङ आनेमानेदोङ ताइको मनदोफा मिलिका बानाइखे |
\v 12 ख्रिस्ता आसा ताका केलाइ लाङ द्याङ | कालाउ साल्का हिनाहि | ताकि वाको महिमाता केलाइ बाखिन चुमालि द्वाको | 
\v 13 नेलाइबुङ इन्सिकाङ जेङ्सु,नेलाइ ताइको मुक्तिको बारेता सत्ये सिक्स्या ये:बानाल हिङसुहोइमा | ये:बानाल हिङ्तेङ न्हुसो नेलाइ ख्रिस्ता खान्धुरि पासुन्हा | कालाउ परमेस्वर ताइको बिसेस दाकाइका (छाप) नेलाइकोता चुमाहि कालाउ नेलाइ हेङ पबित्त्तरो आत्मा पिहि जेदोङ वा प्रतिग्या पाका हिघाहि |
\v 14 पबित्त्तरो आत्मा चाहि परमेस्वर ताइको द्याङ गेलाइहेङ प्रतिग्या पाका काथागेलाइ निङ्स्वाना दोअ्का एलोङ खाबारा हिघाहि | इङ्को परमेस्वरता हिकालाइहेङ पुरा लाअ्प्यावा | इदोइ गोताङको उदेस्य हि परमेस्वरको  महिमाको बाखिन चुमालि | 
\v 15 ओदोङ बेलासोङ का दोमचाका बेलाता का दिनाङ नेलाइहेङ फोमपाका कालाउ नेलाइको भाअ्सिङ परमेस्वरहेङ धन्यबाद पिखा | का ओदोङ बेलासोङ एन्सा पालि तेङघा |
\v 16 जेलाउ का प्रभु ये:सुता नेलाइको खान्धुरि कालाउ परमेस्वरको गोताङ द्याङगेलाइहेङ नेलाइको प्रेम बारेता हिङ्घा |
\v 17 का दिनाङ् केलाइको प्रभु ये:सु ख्रिस्तको महिमामय आबा परमेस्वरदोफा दोमचाखा जेलाउकि वा नेलाइहेङ इसिका आत्मा प्याको ज्याइ परमेस्वरको बारेता ग्यान कालाउ जोल्का स्याइर् हे निनाको कालाउ वासिहेङ पुराङ् गिलि द्वाको बानाइ |
\v 18 का दोमचाखाइखा,कि वा नेलाइको हृदयको मिसिहा हिअ्प्याको जेलाउ कि नेलाइ र् हुमका नाल्लि दोअ्सु ज्याइको भाअ्सिङ परमेस्वर नेलाइहेङ चुनिहि | कालाउ परमेस्वर ताइको पबित्त्तरो द्याङगेलाइ बचन पिका आसिस हेथे हेन्जा कालाउ महिमासालि हि इङकोबुङ गिस्वाना |
\v 19 कालाउ केलाइ खुन्धुरिपाकालाइ को भाअ्सिङ परमेस्वरको सरबुङ हेथे माहान हि दोअ्को काथाबुङ गिस्वाना | 
\v 20 इङको महा सरबुङसो परमेस्वर ख्रिस्तहेङ सिका सो ल्होपाका हिघाहि कालाउ वा स्वर्गता वाको दामपाहा ख़ुरता ताअ्का हिघाहि |
\v 21 परमेस्वर,ख्रिस्तहेङ गोताङ सासक,खाबारा,सारबुङसाइका राजागेलाइ खान्तेङ बुङ हेन्जा महत्वको बानाइहि | हिदोङबुङ या सुमिङको बानधाइति(दास),हिदोइबुङ सरबुङ खान्तेङ ख्रिस्त महत्वपुर्न हि |
\v 22  परमेस्वर गोताङ काथागेलाइ ख्रिस्त खाबाराता ताअ्पिहि कालाउ मन्दलिको गोताङ काथाता वा ख्रिस्तहेङ दोङ सर्बोच्च खाबारा बानाइहि  |
\v 23 मन्दलि दोअ्का ख्रिस्तको जिउ | मन्दलि ख्रिस्तहोइ पुरा पुर्न हि ज्याइ गोताङ आनेमाने गोताङ पाहासो पुरा पापिखे |
\c 2
\p \v 1 हानिका दिन गेलाइता ताइको पापगेलाइ कालाउ परमेस्वरको बिरुदि कामगेलाइ सो नेलाइको आत्मिकि जिबन सिका हिघाहि |
\v 2 एइ बुङ,लाम्फा नेलाइ इन्सिकाङ पापगेलाइता हिघा सुखेन्हा | नेलाइ सुमिङकोङ द्याङगेलाइ भाइपाङ  बान्चितेङ हिघा सुखेन्हा | नेलाइ बादेलको दुस्त सरबुङगेलाइको सासक दोफा हानिसुन्हा | एलाबुङ परमेस्वरहेङ मामानिकागेलाइ इङकोङ आत्मा होइ काम पादोंङ्खे |
\v 3 हानिका दिनागेलाइता केलाइ झाराङदोङ इङ्को द्याङगेलाइ भाइपाङ बान्चिका हिघान्हा हि |  केलाइ ताइको पापमय स्वभाब हेङ लेङचापालि भोगान्हाहि | केलाइको मन होइ जेदोङ भोगाखे एन्साङ पान्हाहि | केलाइ जेसाङ हिघान्हा हि इदोइ पापसो परमेस्वरको चेर भोगिलि गोइका हिघाहि | हाइ पालिपानु केलाइ आरु भाइपाङ् हिघान्हाहि |
\v 4 कालाउ परमेस्वरको क्रिपा माहान हि कालाउ परमेस्वर केलाइहेङ हेंन्जाङ मायारु पाखे |
\v 5 केलाइको पापको कारन केलाइ ख्रिस्त दोफा नावा जिबन पिहि | केलाइ परमेस्वरको आनुग्रह होइ बान्चिपाका हिनाहि |
\v 6 कालाउ परमेस्वर केलाइहेङ ख्रिस्तदोफाङ तोअ्ल्हेतेङ ताइमिदोफा स्वर्गिय थामता ताअ्हि | इसिका जेङ्का कारन केलाइ ख्रिस्त दोफा ये जेङतेङ हिनाङ |
\v 7 भबिस्यता लोका गोताङ सान्तानहेङ (चानचुहेङ) ताइको अनुग्रह हेथे हेन्जा हि दोअ्का आसिम सम्पति तिङपालि परमेस्वर एसा पाका हि | ख्रिस्त ये:सुमा हिका केलाइ दोफा दायाबान जेङतेङ परमेस्वरको उङ्को अनुग्रह तिङपाखे |
\v 8 नेलाइ अनुग्रहको बान्चिपाका हि | कालाउ इङको आनुग्रह खान्धुरिसो निङ्का हिसुन्हा | नेलाइ ताइमिदोङ नेलाइहेङ माबान्चिपाहि | बरु इङको एलोङ परमेस्वरको उपहार हिघाहि |
\v 9 नेलाइ ताइको कामहोइ बान्चिका माको ओदोङ भाअ्सिङ हासुकोबुङ गर्ब पालि मादोवाङ | 
\v 10  केलाइ जिसिका हिघान्हाहि इन्सिकाङ परमेस्वर बानाइहि | ख्रिस्त ये:सुता रेम्का काम पाकालाइहेङ  केलाइहेङ नावा जिबन पिका हि | केलाइको भाअ्सिङ इङ्को रेम्का कर्म गेलाइ परमेस्वर लाम्फासोङ् मिलिपाखे | रेम्का काम पाकाताङ केलाइ बान्चियाइने दोअ्तेङ परमेस्वर एसा पाका |
\v 11 नेलाइ गैर यहुदि (आन्यजाति) जेङतेङ जोलोमसुन्हा | यहुदि गेलाइ नेलाइहेङ ''खाताना मापाका दोअ्खे | नेलाइको जिउ द्याङको खुरहोइ खाताना पाका हि |
\v 12 याद ताअ्सु,हानिका दिना गेलाइता नेलाइ ख्रिस्त सो भेङचाकाइ का हिघासुखेन्हा | नेलाइ इस्राएलको नागारि मान्थु सुधांसु खेना | कालाउ प्रतिग्याको बाचा नेलाइदोफा मान्थुघाखे,जेदोङ परमेस्वर वाको द्याङगेलाइ दोफा पाका हिघाहि |नेलाइ आसा माकोसिङको सुमिङता बान्चिका हिघासुधाना कालाउ नेलाइ परमेस्वरहेङ मानाल्घा सुखेन्हा |
\v 13 एइ 'ए''समयता नेलाइ परमेस्वरसो दुरे हिघासुखेन्हा | कालाउ एला नेलाइहेङ परमेस्वरसो भेरपा चुमाका हि | ख्रिस्तको हितिसो नेलाइहेङ परमेस्वर मेनाङ भेरपाङ चुमाका हि |
\v 14  ख्रिस्तको कारनसो एला केलाइ सान्ति निङका हिसुन्हा |ख्रिस्त केलाइ किधिन्हिमिहेङ ऐ बानाइका हिनाहि | यहुदि कालाउ गैर यहुदि गेलाइ माझाता बेरेम खेरेका भाइपाङ लाअ्न्हाका हिघाहि | इम्बालाइ ता-ताइमिता मन माताधाखे | कालाउ ख्रिस्त ताइमिङको जिउहोइ मन्दामाताका खोराइका बेरेम भापापापिहि |
\v 15 यहुदि नियमगेलाइ हेन्जा कालाउ आग्यागेलाइ हिघाहि | कालाउ ख्रिस्त ब्यबस्थाहेङ एधा भासिङ दोअ्पा पिहि | द्याङगेलाइको इदोइ न्हेमि भेनेङ जेरहेङ ताइमिता एनौङदोङ नावा द्याङ बानाइलि कालाउ एसापा सान्ति चुमालि ख्रिस्त उदेस्य हिघाहि |
\v 16 क्रुससो ख्रिस्त न्हें जेर माझाको मान्दामाताका दोअ्पापिहि कालाउ इम्बालाइहेङ एलोङदोङ जिउता मिलिपापिहि | ख्रिस्त इम्बालाइहेङ परमेस्वर भारि तान्हिलि भोघाखे | वा इङ्को कामको मन्दामाताका क्रुसता सेअ्तेङ पाहि |
\v 17 ख्रिस्त लोहि कालाउ नेलाइको माझाता सान्तिको बानाल पाहि ज्याइ परमेस्वरसो दुरे हिघाहि | कालाउ नेलाइकोता सान्ति बानाल पाहि ज्याइ परमेस्वरको भेरपा हिघाहि |
\v 18  एइ,ख्रिस्तसो केलाइ झाराङहेङ एलोङ आत्मासो आबाकोता लोका खाबारा पिहि |
\v 19 ओदोङ भाअ्सिङ नेलाइ बासालाइ कालाउ परदेसि माको | नेलाइबुङ परमेस्वरको पबिततरो जेन दोफाङ नागरिक जेङका हिसुन्हा | नेलाइ परमेस्वरको जाहानको सदस्यगेलाइ दोफा बुङ मिलिका हिसुन्हा |
\v 20 नेलाइ खान्धुराइ परमेस्वरको सा,जेदोङ प्रेरित गेलाइ कालाउ अगमबक्तागेलाइ सो जग बानाइका मिलिङता बनाइका हि | ख्रिस्तदोङ ताइमिङ साको मुल जग उन्थुइ हि |
\v 21 इङको गोताङ सा ख्रिस्त गासिका हि | इङको प्रभुता पबित्त्तरो इस्वररुको सा जेङतेङ बाराखे |
\v 22 कालाउ ख्रिस्तता नेलाइबुङ भेनेङ गेलाइ दोफाङ बानाइका हिसुन्हा | आत्मासो नेलाइबुङ इसिका एलोङ थामे जेङदोङसुखेन्हा जेता परमेस्वर हि |
\c 3
\p \v 1 का ख्रिस्त ये:सुको कैदि,कालाउ नेलाइका बुङ एलोङ कैदि ज्याइ यहुदिगेलाइ माको |
\v 2 जातिङको नेलाइ गिसुखेना कि परमेस्वर ताइको  अनुग्रहहोइ नेलाइहेङ साहायता पालि कासेहेङ इदोइ काम सुम्पिका हि |
\v 3  परमेस्वर कासेहेङ वाको म्होनाका योजाना दोअ्पिहि | याको बारेता आधे लेखिलि दोहोइका |
\v 4 कालाउ का लेखेका इङको काथागेलाइ पदेहे पानु ख्रिस्तको बारेता म्होनाका सत्येते का बुझिका दोअ्का नेलाइ गिलि दोअ्स्वाना |
\v 5 लाम्फा-लाम्फाको द्याङगेलाइ इङको म्होनाका सत्येता दोअ्पिका मान्थुघाखे कालाउ एला आत्मासो इङको म्होनाका रहस्य वाको पबित्तरो प्रेरितगेलाइ कालाउ अगमबक्ता गेलाइसो दोअ्पिका हि |
\v 6 म्होनाका सत्येता एदोइ दोङ: परमेस्वर ताइको यहुदिगेलाइहेङ् पिका इङकोङ काथागेलाइ गैर यहुदि गेलाइबुङ निनाङ् | गैर-यहुदिगेलाइ यहुदिगेलाइ दोफाङ एलोङदोङ जिउता जेनाङ कालाउ ख्रिस्त ये:सु तपिका परमेस्वरको बचनको सहभागि जेनावा |ये:बानालको कारनसो गैर यहुदिगेलाइ इदोइ गोताङ निनावा |
\v 7 परमेस्वरको बिसेस अनुग्रह होइ,का ये:बानालको एलोङ सेबक जेङघा | वा ताइको सरबुङसो कासिहेङया अनुग्रह पिकाहि |
\v 8 परमेस्वरको द्याङगेलाइ मध्येका झाराङ खान्तेङ तुच्स हिघा | कालाउ वा कासेहेङ ख्रिस्तको अनन्त धनरूपि ये:बानालको बारेता गैर यहुदिगेलाइ माझाता बानाल पालि इदोइ उपहार पिहि | इङको धनको महिमा गिलि मादोपाङ हि |
\v 9 कालाउ परमेस्वर कासेहेङ वाको म्होनाका सत्येताको योजना बारे गोताङ द्याङगेलाइहेङ दोअ्पिलि काम पिहि,इङको सत्येता लाम्फोर्तिसोङ वाकोता म्होनाका हिघाहि | वादोङ परमेस्वर हि ज्याइ गोताङ आनेमाने सिरजाइहि |
\v 10 वाको उदेस्य हिघाहि कि स्वर्गिय थामेता गोताङ सासकगेलाइ कालाउ आधिकारिगेलाइ परमेस्वर ताइको ग्यान भेनेङ भेनेङ पाहा सो तिङपाखे दोअ्का ग्याको |
\v 11 युगौ लाम्फोर्ति परमेस्वर बानाइका योजना भाइपा इङको पाका हि | ताइमिदोङ योजना पाका भाइपाङ  वा इङको पाहि | वा इङको केलाइको प्रभु ख्रिस्त ये:सु पाहासो पाहि |
\v 12 ख्रिस्तता केलाइ परमेस्वरको आगा निर्धक्क जेङतेङ खान्धुरि दोफा जाअ्लि दोअ्स्वाना | ख्रिस्ता खान्धुरिसो केलाइ इदोइ पालि द्वाङ |
\v 13  ओदोङ् भाअ्सिङ का नेलाइहेङ सेउपाखा नेलाइको कारन काङको कस्तगेलाइ तिङतेङ नेलाइ हरेस माचासु कालाउ आसाबुङ मासेअ्सु | काङको कस्त नेलाइको ता आदार चुमावा |
\v 14 ओदोङ भाअ्सिङ का आबाको आगाता तिरु थोका,
\v 15  स्वर्गको कालाउ पृथ्विको गोताङ जाहान वाको सो दोङ वाको मिङ र् हुन्खे |
\v 16 का आबाहेङ ताइको महिमामय सम्पति भाइपाङ नेलाइहेङ सरबुङ प्याको दोअ्तेङ दोमचाका इखा,कालाउकि ताइको आत्माता नेलाइ बालियाका जेङलि दोस्वाना | वाको आत्मापाहासो वा नेलाइहेङ इङको सरबुङ प्यावा |
\v 17 नेलाइको खान्धुरिहोइ ख्रिस्त नेलाइको हृद्यता ह्याको दोअ्तेङ का दोमचाखा | का दोमचाखा,कि,ख्रिस्तको प्रेमको माहानता बुझिका सरबुङ परमेस्वरको गोताङ द्याङगेलाइ निनाको | 
\v 18 कालाउ दोमचाङका कि परमेस्वरको गोताङ नेलाइ हेङ कालाउ परमेस्वरको पबित्त्तरो द्याङ ख्रिस्तको प्रेमको माहानता बुझिका सरबुङ निनाको |का इदोइ बुङ दोमचाङका कि वाको प्रेमकोगोताङ उताको,लिताको नेलाइ बुझिलि द्वाको |
\v 19 ख्रिस्तको प्रेम द्याङको सरबुङसो बाहार हि | कालाउ नेलाइ इङ्को प्रेम बुझिलि दोसु दोअ्का काङको दोमचाखा | जेलाउ नेलाइदोङ परमेस्वरको पुरा जेङतेङ पोङघा स्वाना |
\v 20 परमेस्वरको सरबुङ जेदोङ केलाइ लिता काम पातेङ हि,इङको केलाइ सोचिका कालाउ फोमपाका खान्तेङ हेन्जा पालि द्वाङ | 
\v 21 मण्डलिता कालाउ ख्रिस्त ये:सुता दिनाङ दिनाङ कालाउ युग-युग थेकापा वाको महिमा जेङतेङ ह्याको | आमेन |
\c 4
\p
\v 1 का कैदिता हिघा हाइपालिपानु का प्रभकोदोङ ,परमेस्वर नेलाइहेङ वाको द्याङ जेङ्तेङ बान्चिलि सल्हि एला का नेलाइहेङ परमेस्वरको द्याङ जेङ्तेङ हेसा बान्चिलि गोइखे इङ्को दोअ्प्याङ्का |
\v 2 दिनाङ न्म्रो कालाउ कोमोल जेङ्सु ,र्-हुमसु कालाउ ता-ताइमिता दाया माया पातेङ हिसु |
\v 3 आत्मागेलाइसो नेलाइ सान्तिसोङ एमिसो भेनेङ दोफा भेरपाभाइपा हिसुना | सान्तिको बान्धानदोङ इदेइ साम्बंधाहेङ राहा राहापा तालि (अतुत राख्ने ) भर्सक कोसिस पासु |
\v 4 जिउ एनोङ्दोङ हि कालाउ आत्मा एनोङ्दोङ हि ,आसाबुङ एनोङ्दोङ हि | जाइको भाअ्सिङ परमेस्वरदोङ नेलाइहेङ काइहि |
\v 5 एनोङ्दोङ प्रभु, एनोङ्दोङ खान्धुरि कालाउ एनोङ्दोङ बप्तिस्ता हि |
\v 6 परमेस्वर एनोङ्खिनीङ हिका हि, ज्याइ झाराङ्को आबादोङ वा, झाराङ्को उपकारि हि, गोताङ काथा गेलाइसो काम पाखे कालाउ गोताङ्ता हिका हि |
\v 7 ख्रिस्त केलाइ झाराङ्हेङ एलोङ -एनोङ बिसेस उपहार पिका हि | झाराङ्हेङ इङ्कोङ उपहार निङ्काहि |जेदोङ वाङ पिलि भोका हिघाहि |
\v 8 ओदोङ भाअ्सिङ सास्तरता इस्का दोअ्का: हि “वा बादेल हुता हानिहि, ताइमिदोफा थुना निङ्चाकाहेङ रा:तेङ चुम्पुहि कालाउ वादोङ द्याङ्हेङ उपहारगेलाइ पिहि |”
\v 9 “वा हुता हानिहि” दोअ्लाउ हाइ बुझीलि दोअ्खे ? याको माने,लाम्फा वा लेता धर्तिता लोहि |
\v 10 येसु: लेता लोहि कालाउ वादोङ हि ज्याइ हुता हानिहि | वा झाराङ खानतेङ झाउका बादेलता हानिहि इङ्को ताइमिता पुर्न ज्याको दोतेङ ख्रिस्टदोङ एसा पाहि |
\v 11 कालाउ ख्रिस्ट हिका हि ज्याइ द्याङ्गेलाइहेङ वरदानगेलाइ पिहि जेलाउ वादोङ पिकाताङ आधिमिहेङ प्रेरितगेलाइ , आधिमिहेङ अगमावाक्त्तागेलाइ आधीमिहेङ बानालगेलापाका , आधिमिहेङ गोठाला आधिमिहेङ सिक्स्यक बानाहि |
\v 12 ख्रिस्ट जाहानहेङ बलियाका बानाइलि दोअ्तेङ परमेस्वर द्याङ्गेलाइ ताइको सेवाता तियार पालि ख्रिस्ट इङ्को वरदानगेलाइ पिहि | एसापा पाकाताङ ख्रिस्टको जिउ (द्याहा) ताकि बलियाका ज्याको |
\v 13 केलाइ झाराङ एनोदोङ खान्धुरिता मालागिपा धाउ, परमेस्वरको चानहेङ पुर्न रुपसो मानाल्पा धाउ , केलाइको परिपक्क द्याङ माजेङ्पा धाउ, परमेस्वरको चानहेङ पुर्नरुपता मानाल्पा धाउ , केलाइ परीपक्क द्याङ माजेङ्पा धाउ ,केलाइ ख्रिस्टकोनिङ उन्नति माजेङ्पा धाउ कालाउ वाको पुर्नता निङ्लि मादोपा धाउ इदोङ काम पातेसाङ हिलि गोयाङ |
\v 14 कालाउ केलाइ जामालाइ माभायाङ , केलाइ जाहाजता उल्ला -उल्लापा साल्काका चिता इसो उसो साल्काइते हिका द्याङ्गेलाइ भाइका माजेनाङ | केलाइ गोताङ नावा सिकस्यासो प्रभाबित माजेनाङ ज्याइ केलाइहेङ धोका पिलि प्रयास पाखे | इङ्को द्याङ्गेलाइ चोताल्खे कालाउ द्याङ्गेलाहेङ गलत दामाता तेपालिको भाअ्सि प्रयास पाखे |
\v 15 कालाउ इमान्दारिको साथ सत्ये नुइ धुइनाखे | कालाउ केलाइ हेसापालाउबुङ ख्रिस्ट भाइपा, माजेङ्पा थेकापा हानीकाताङ्पाङ | ख्रिस्ट पुरुङ हि कालाउ केलाइ जिउ हिनाहि |
\v 16 गोताङ जिउ ख्रिस्टसो गासिन्हाका हि | जिउको गोताङ भाग एनोङ्सो- भेनाङ दोफा जोदिन्हाका हिखे कालाउ जिउको जोड्रनिहोइ एनोङ बानाइका हि | गोताङ अङ्गगेलाइ ता- ताइको काम पाखे | कालाउ यसापा गोताङ जिउको बिकास जेङ्खे कालाउ माया जालता दृढ जेङ्खे |
\v 17 का एदोइ दोअ्खा क़ालाउ प्रभुको सम्बन्धाता थाङ्का थिपाखा: परमेस्वरहेङ मानाल्नाङ भाइपा जेङ्तेङ माहिसु | इम्बालाइको बिचार निकम्माता चिका हिखे |
\v 18 इङ्को हाइदोङ बुझिलि मादोअ्खे, कालाउ हाइदोङ मागिखे हाइपालिपानु इम्बालाइ हिङ्लि माकिखे अदोङ भाअ्सिङ परमेस्वर पिका जिवन भाइका इम्बाइइको मान्थुखे |
\v 19 लेदेरका अनुभव पाका स्यामाता इम्बालाइ दामाता राम्पाखे | कु-कर्म कामदोङ इम्बालाइको जिवन पुर्व रुपता तियार जिङ्का हि | गोताङ खाल्को मारेम्का काम पालि इङ्को इन्सिका कामता जेलाउबुङ इम्बालाइको मन आगालधाअ्खे |
\v 20 कालाउ इम्बालाइ धिरका ख्रिस्तको बारे इन्सिका माको |
\v 21 का गिखा,नेलाइ ख्रिस्तको बारेता हिङ्का हिसुना, नेलाइ वाकोता हिसुना ,इन्तासो नेलाइ सत्ये काथा धिर्सुना | एइ, जातिङ्भारि दोअ्नु सत्येता येसु:ता दोफा हि |
\v 22 नेलाइहेङ ताइको पुरना स्वभाब लाअ्लि धिरपाहि | इङ्कोको माने,लाङ्दिनागेलाइता पिताइतेङ हिगिल्का कुमार्गगेलाइ नेलाइ लाअ्लि गोइस्वाना | इङ्को स्वभाब इन्सिकाङ धोका निङ्चाका मनगेलाइहोइ इङ्कोएङ चिधिर बिधिर बनाइका हि |
\v 23 नेलाइ ताइका मन कालाउ आत्माता नावा बनाइलि गोयाङ |
\v 24 नेलाइ नावा द्याङ जेङ्लि गोइस्वाना जिस्काङ कि खन्धुरिसो आन्सार धर्मि कालाउ पबित्तरो जिवनता बान्चिलि परमेस्वर नेलाइहेङ ताइकोङ् किसिम सो सिरजाइका पाका हि |
\v 25 अदोङ भाअ्सिङ नेलाइ धाताताइलि काथा दोअ्लि लाअ्लि गोइस्वाना | हेलाउबुङ सत्ये काथा दोअ्सु | हाइपालिदोनु केलाइ ताइमिता एनोङ्दोङ जिउको अङ्गगेलाइ हिनाहि |
\v 26 जेलाउ ना चेरताम्पाखेना, उङ्को चेर हाइङ्दो पाप मापा-पाको | कालाउ लिपाङ चेरमातामपासिङ हि |
\v 27 साइतानगेलाइहेङ जितिका समय मापि |
\v 28 एदि हासुबुङ खुखेपानु उङ्को बानि बेहोरा लाताको | वा काम पालि गोइखे कालाउ जिवन बान्चिपाली गोइखे |ताइको खुर येल्का कामता खुर धेल्पाको | कालाउ खीनिङ गरिब द्याङ्गेलाइहेङ पिलि वाकोता हाइदोङ हयावा मान्थुवाङ |
\v 29 धुइलाउ बान्हाका सब्द मा दो | द्याङ्गेलाङ चाहेका काथा खेनिङ दो जेसाकि द्याङ्गेलायेङ बलियाका बनाइखे | कालाउ खेनिङ नाङ् काथा हिङ कालाउ लोभ्याङ |
\v 30 पबित्तरो आत्माको मन मातुपापि, आत्मादोङ प्रान हि कि नादोङ परमेस्वरको हिना | हिदोइबुङ समयता नासिहेङ परमेस्वर मुक्ति पाङ दोअ्का तिङ्पालिदोङ वा उङ्को आत्मा पिका हि |
\v 31 खाका चेर कालाउ मिसुइ-सुइपा हिका चेर लाअ्सु हेलाउबुङ चेरताम्पातेङ मार्-हिकाइ कालाउ आखेका बोमिको काथा मापा | हिदोइबुङ खाल्को कुकर्म काम हेलाबुङ मापा |
\v 32 ता -ताइमिता दाया कालाउ कृपा जेङ्सु , परमेस्वर ख्रिस्टता नेलाइहेङ माफ पिका भाइपाङ नेलाइबुङ एमिसो- भेनेङ हेङ माफ पिसु |
\c 5
\p \v 1 नेलाइ परमेस्वरको जमालाइदोङ ज्याइहेङ् वा प्रेम पाखे , अदोङ भाअ्सिङ   परमेस्वर  भाइपाङ जेङ्लि कोसिस पासु |
\v 2 प्रेममय जिवन बितिपासु  (हानेसु) , ख्रिस्टदोङ केलाइहेङ प्रेम पाका कोनिङ भेनाङ्हेङ  प्रेम पासु  | ख्रिस्ट केलाइको भाअ्सिङ ताइमिहेङ मालामालाका उपहार कालाउ परमेस्वरको बलिको रूपता चढाइका हि|
\v 3 नेलाको माझाता पाउसाइनाका पाप माज्याको |,हिदोइबुङ किसिमको एकदम मारेम्का दिअ्का झन हेन्जा माज्याको | हाइपाली ? हाइपानु इस्का काथागेलाइ  परमेस्वरको  जनहेङ एल्का मान्थु |
\v 4 नेलाइको माझाता मारेम्का काथागेलाइ दोअ्लि मान्थु | मुर्ख काथा मापासु कालाउ नाचाहिन्दो मज्जाबुङ मापासु | इदोइ काथागेलाइ नेलाहेङ रेम्का मान्थु | इदोइको बदलाता नेलाइ  परमेस्वरहेङ  धन्यावाद पिलिगोइस्वाना  |
\v 5 इदोइता निसित जेङ्सु: एदि नेलाइदोङ पाउसाइना पानु  इमान्दारी माजेङ्नु कालाउ ताइकोङ भाअ्सिङ चिचाहा जेङ्नु  ख्रिस्ट  माकुनु  परमेस्वरको  राइजिता नेलाइ थामे मानिङ्स्वाना दि:कालाइ  चाहि मुर्ति पुजा पाखे |
\v 6 काथा तापाका-तापाका पिकाता नेलाइ  हाइदोङ मागिका भाइका माजेङ्सु (मुर्ख) |  मातेरिका   द्याङ्गेलाहेङ परमेस्वर चेरताम्पाखे |
\v 7 इम्लाइदोफा इन्सिका काम पालि मान्थु | 
\v 8 हानिका दिनाता किति-कितिकाहोइ पोङ्घाका जेङ्का हिघासुखेना, कालाउ  एला ना  फाइसालामका जेङ्का हिना| अदोङ भाअ्सिङ फाइसालामका जामालगेलाइ भाइपा, (कोनिङ) बान्चेसु |
\v 9 फाइसालामका जोल्काहोइ गोताङ किसिमको भालो, नैतिक, जिवन कालाउ सत्त्येता चुमाखे |
\v 10 प्रभु हाइ काथाता खु:सि ज्याङ इङ्को बुझिलि कोसिस पासु |
\v 11 कितिकितिकाता हिका द्याङ्गेलाइ पाका काम मापासु ,इन्सिका कामगेलाइहोइ इन्सिका पाकाहेङ हिदोइबुङ रेम्का माजेनाङ | कालाउ एल्का कामगेलाइ पातेङ  कितिकितिका कामगेलाइ एल्का माको दोअ्का तिङ्पा |
\v 12 कितिकितिकाता  द्याङ्गेलाइको काथा गेलाइको नाउ चार- चाराइलि पालिबुङ लेदेरका काथादोङ हि |
\v 13  कालाउ जेलाउ केलाइ इङ्को मान्तिङ पासिङ कितिकितिकाता पाका काथागेलाइ उदा -दाङ्खे, फाइसालामका जोल्काहोइदोङ इङ्को काथागेलाइहेङ तिङ्पाखे |
\v 14  कालाउ फाइसालामका जोल्कादोङ  ज्याइहेङ   गोताङ  काथाहेङ  झालाझालापा तिङ्पाखे |  अदोङ भाअ्सिङ  केलाइ दोअ्नाखे: “ जागिसु, हे निन्धाकागेलाइ दोङ !सि:कासो ल्होसु कालाउ नेलाइ हुता ख्रिस्ट चिल्काताङ |”
\v 15 अदोङ भाअ्सिङ नेलाइ हेसा  ज्याइस्वाना इङ्को बारेता हेन्साङ ख्याल पासु |  हाइदोङ मागिका (मुर्ख) गेलाइ माभाइपा माबान्चिसु कालाउ बुध्दिमानि भाइपा बान्चिसु |
\v 16 केलाइदोङ बान्चिका दिनागेलाइ  खाराब हि, एसापा ताइको समयहेङ एल्का कामता लगाइ |
\v 17 एसापा मुर्ख माजेङ | बदलता, प्रभुदोङ नेलाइहेङ हाइपालि भोअ्खे बुझे |
\v 18 दाखरस आम्तेङ माम्हा, इङ्कोदोङ नाङ्को आत्मिकताको लिता नासापाङ | आत्मा लितासोङ   |आत्माहोइ  पोङ्घातेङ हिसि | 
\v 19 एमिसो भेनेङ मिलितेङ स्तुति कालाउ  आत्मिकी 'ले,' गेलाइ हिङ्पासु | दोमचाकाइसु  कालाउ  प्रभुहेङ त़ाइको  ह्रदयको  'ले' को पदोगेलाइ(सोङ्गित) बानाइसु |
\v 20 गोताङ काथाको भाअ्सिङ परमेस्वरहेङ धन्यबाद पिसु | केलाइको परमप्रभु ये:सु ख्रिस्तको मिङ्ता वासेसेङ धन्यबाद पिसु |
\v 21 एमिसो- भेनेङ्हेङ मानिसु  इचसा पासु हाइपालिपानु नेलाइ ख्रिस्तहेङ  आदार पासुखेना  |
\v 22  अइ:!'बे'  गेलाइ, प्रभुको खाबाराता हिका भाइपाङ ता-ताइको 'के' को खाबाता हिसु |
\v 23 जेसाङ येसु:ख्रिस्त मण्डलिको  पुरुङ (सिर) हिका हि,के बेको  पुरुङ  | मण्डलि ख्रिस्तको जिउ हि, इन्साङ ख्रिस्तको  जिउता रक्स्यक  हिका हि |
\v 24 जेसाङ मन्डलि ख्रिस्टको खाबाराता हि  इन्साङ 'बे' गेलाइबुङ  गोताङ काथाता 'के' गेलाइको खाबाराताता हिलि गोइखे |
\v 25  ओइ: ! 'के' गेलाइ, ताइको 'बे' हेङ्बुङ  प्रेम ,माया पासु जेसाङ  ख्रिस्ट मन्डलिहेङ मायापाखे |  ख्रिस्ट मन्डलिलिहेङ प्रेम पाहि| ख्रीस्ट मण्डलीको भाअ्सिङ प्रान पिहि |
\v 26 मन्डलिहेङ पबित्तरो  बानाइलि वादोङ ताइको प्रानहेङ बोलिपिहि | मन्डलिहेङ चिहोइ झातेङ  सुद्दो पालि  ख्रिस्ट ये:बानाला हिङ्पाहि |
\v 27 वा मन्डलिहेङ महिमित कानिया(दरवाइनि) बानाइलि या एल्फा माचुन-चालाका मातिङ्का बानाइलि जेसाङ हिदोइबुङ  गल्ती ताइमिहेङ  मातिङ्का बानाइलि |वासेहेङ सुद्दो कालाउ निर्दोसी बानाइलि ताइमिहेङदोङ  बलि पिहि |
\v 28 कालाउ' के' गेलाइबुङ ताइको 'बे' गेलाइहेङ एन्सादोङ  प्रेमपालि गोइखे | ताइको जिउहेङ  प्रेम पाका भाइपाङ  ताइको 'बे' हेङ प्रेम पासु गोइखे|   ' बे' हेङ प्रेम पाकालाइ ताइमिहेङ  प्रेम पाखे  | 
\v 29 कालाउ हासुलाउबुङ ताइको  जिउहेङ हिदिकालबुङ  मासीकाखे  | झाराङ ताइको  जिउहेङ  स्याहारखे   कालाउ चालि माम्लि पिखे  कालाउ  मण्डलिको भाअ्सिङ ख्रिस्टबुङ इन्साङ पाखे |
\v 30 हाइपालिपानु केलाइ वाको  जिउ  अङ्गेलाइ हिनाहि  |
\v 31 धेर्मसास्तर दोअ्खे, “  अदोङ भाअ्सिङ द्याङ्गेलाइ ताइको आमाइ आबाहेङ लाअ्खे काउला ताइको 'बे' दोफा मिलिखे कालाउ  इङ्को  न्हेमी ' ए'  जेङ्खे |
\v 32 इदोइ म्होनाका सत्येता हेन्जाङ महत्व पुर्न हि | कासिहेङ लागिखे याको काथा ख्रिस्त कालाउ मण्डलिदोफा हि |
\v 33 कालाउ नेलाइ झाराङदोङ ताइको 'बे' हेङ मायापालि गोइस्वाना जेसाङ  त़ाइमि  ताइमिहेङ मायापाखे | कालाउ 'बे' बुङ ताइको 'के' हेङ मानिलि गोइखे |
\c 6
\p \v 1 ओइ जामालाइ,प्रभु भोका भाइका,ताइको आमाइ -आबाको दोअ्का मानिसु |  इङ्को  खानतेङ ,पालि गोइका रेम्का  काथा  इदोइदोङ हि:
\v 2 धर्म सास्तर दोअ्खे,''नेलाइताइको आमाइ- आबाको आदार पालि गोइखे |''इदोइ लाङ  आग्यादोङ हि, इदोइता प्रतिग्याबुङ हि |
\v 3 इङ्को प्रतिग्या हि: ''कालाउ नाङ्को  गोताङ काथा थिक जेङ्खे  कालाउ सुमिङ्ता ना  र्हिङ्का आयु  सिन्चाना |''
\v 4 आबागेलाइ,ताइको जामालाइहेङ चेरमाताम्पापि ,इम्बालाइहेङ प्रभुको ग्यान, सिकस्या कालाउ इलिमता (तालीम) बारापा |
\v 5 ओइ  चाकारियागेलाइ  प्रिथिबिता, ताइको पार्थिक मालिकगेलाइको आग्या कालाउ मानिलि गोइका आदारसुधाङ गोतेङ काथा ह्रदयसोङ पालन पासु  जेसाङ कि ख्रिस्तको आग्या मानिसुखेना |
\v 6 इम्बालाइ खाङ्तेङ हिका बेला इम्बालाइको मन जितिलि इम्बालाइको भेर्पा खिनीङ नेलाइ आग्या पालन  पालि माको भरु इम्बालाइ ख्रीस्टको आग्या पालन पाका भाइपाङ माने |
\v 7 ताइको कर्तब्य ना खु:सिसो पा (लेङ्चातेङ पा) ,प्रभुको भाअ्सिङ कर्तब्य पाना कोनिङ पा कालाउ  द्याङ्गेलाइको भाअ्सिङ पाका भाइपा  माको | 
\v 8 फम पासु ,वा बानधाइतिलाबुङ कि त मुक्ति ज्याको केलाइको कामपाका गोताङ्हेङ  पुरुस्कार पिका प्रभुदोङ  हि |
\v 9 कालाउ  माझनगेलाइ,नेलाइबुङ ताइको  बानधाइतिगेलाइ दोफा  इन्सिकाङ व्यबहार पासु | इम्बालाइहेङ मादानाइ | मनता ताअ्सु कालाउ  कि नेलाइको  माझन कालाउ इम्बालाइको  माझन वा एनोङ्दोङ हि, कालाउ वा स्वर्गता हि |वा झाराङ द्याङ्गेलाइहेङ ए, सामान जाचिखे |
\v 10 काङ्को पाताराको ओताकाता का दोअ्खा, प्रभुता कालाउ वाको माहान सरबुङ्ता बलियाका जेङ्तेङ हिसु |
\v 11 परमेस्वरको पिका ''गोतेङ हात- हतियार लागाइसु कालाउ कि नेलाइ साइतानको मारेम्का चालसो सामाना पाल़ी दोस्वाना |
\v 12 केलाइको धुम प्रिथिबिको  द्याङ्गेलाइ दोफा माको, केलाइ  ते इदोइ सुमिङ्को कितिकितिकाको  सासक,आधिकारि कालाउ  सरबुङ्गेलाइ दोफा दोअ्खा जुधेतेङ हिनाहि | केलाइको धुम ते स्वर्गको थामेको दुस्त आत्मिक सरबुङ्गेलाइको बिरोधता हि |
\v 13 अदोङ भाअ्सिङ नेलाइ परमेस्वरको गोताङ हात-हतियार निङ्लि आवस्यक हि | कालाउ खिनिङ इङ्को खाराब दिनाको सामाना  बलियायाका पातेङ  पालि द्वाङ  | गोतेङ धुमगेलाइ  म्होपालि दोतेङ बुङ  आरुङ जातेङ हिलिद्याङ  |
\v 14 एसापा, केङ्खेनेता सत्येको तेपाना  तेतेङ  धार्मिकताको  तुम्ताता कवच लागाइतेङ कालाउ,
\v 15 बानालको भाअ्सिङ तियार जेङ्लि सान्तिको ये:बानालको जुत्ता भाइपा नाङ्को खोकोइता सुङ  |
\v 16 कालाउ इदोइ दोफाङ  खन्धुरिको ढाल प्रयोग पासु ज्याइ दुस्त आत्माको गोतेङ अग्निबानहेङ खेराइखे |
\v 17 परमेस्वरको मुक्तिको तोप तुसु , कालाउ पबित्तरो  आत्माको  तरवार  चुम जेदोङ  चाहि परमेस्वरको वचन हि| 
\v 18 हेलाउबुङ  पबित्तरो आत्माता दोमचाकाइसु ,गोतेङ किसिमको  दोमचाकासुधाङ,  दोमचाकाइसु   ,कालाउ ताइमिङ गोइका गोताङ आनेमाने र्-हेसु  एसापालि | ना जेलाउबुङ तियार हि,  दोमचाकाइ पालि हेलाउबुङ  माअ्लासु | जेलालाउबुङ परमेस्वरको गोतेङ  द्याङ गेलाइको भाअ्सिङ्बुङ  दोम चाकाइसु |
\v 19 काङ्को भाअ्सिङ्बुङ  दोमचाकाइपिसु  कि  जेलाउ का  धुइखा परमेस्वर कासेहेङ सब्दगेलाइ प्याको कालाउ ये:बानानको म्होनाका सत्येहेङ का मनता माथिसिङ दोअ्लि द्वाको |
\v 20 ये: बानालको  पक्स्यता  धुइका काम कासेहेङ पिअ्का हिघाहि | इदोइ का एलाङ इता झयाल्खानाता हितेङ्बुङ पाङ्का |  दोमचाकाइसु कि  जेलाउ का ये: बानालको बानाल पाङ्का  का धुइलि गोइनु जिस्काङ काथाताबुङ  माथिसि धुककोसो धुइलि  द्वाको |
\v 21 केलाइको मायारू ओने ताइकिकासहेङ नेलाइकोता दिङ्गिल्का हि,  वा काङ्को बारेता  गोतेङ काथा दोअ्प्याङ |  का  वा प्रभुको कामता एलोङ खान्धुरि सेवक हि, कालाउ का हिसिकाहिघा,हाइपादोङ्खा इङ्को वादोङ दोअ्प्याङ |
\v 22 याको भाअ्सिङ का वासेहेङ दिङ्गिल्खा , केलाइको सन्चो-सुबिस्ता काथा बुझेदोअ्का का भोअ्खा | नेलाइको मन खुसिको भाअ्लि भोखा | नेलाइको मन  हाउसाइ पालिको भाअ्सिङ का वासेहेङ दिङ्गिल्खा |
\v 23 नेलाइहेङ आबा परमेस्वर कालाउ प्रभु येसु: ख्रिस्त सान्ति कालाउ गोताङ प्रेमको खान्धुरि प्याको |
\v 24 नेलाइ झाराङ केलाइको प्रभु येसु:   ख्रिस्तहेङ अनन्त माया पासुखेना,नेलाइता परमेस्वरको अनुग्रह ह्याको |
